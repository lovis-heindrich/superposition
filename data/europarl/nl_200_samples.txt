Gisteren heb ik in de Raad van ministers van Landbouw en in de Commissie landbouw en plattelandsontwikkeling deze 280 miljoen euro voor melkveehouders aangekondigd. Om het geld snel te kunnen uitkeren heb ik simpelweg de rechtsgrondslag van artikel 186 nodig. De gedachte is om de financiële middelen toe te wijzen in nationale enveloppen overeenkomstig de productie in het jaar 2008-2009, uiteraard zonder dat daarbij de nationale quota worden overschreden, die vervolgens op een niet-discriminerende wijze moeten worden verdeeld onder die melkveehouders die het meest worden getroffen door de crisis. Nogmaals, om van deze mogelijkheid gebruik te maken, moeten wij melk onder de werkingssfeer van artikel 186 brengen.
Als ik zeg dat ik de mogelijkheid aankondigde om 280 miljoen euro voor te stellen, moet u wel bedenken dat dit bedrag op de bijeenkomst van de Raad Ecofin op 19 november zal moeten worden goedgekeurd door de begrotingsautoriteit, die bestaat uit het Europees Parlement en de Raad van ministers van Financiën. Ook zei ik gisteren dat dit het laatste geld was waarover ik nog beschikte, met uitzondering dan van het bedrag van 300 miljoen euro dat nodig is als buffer om te voorkomen dat het mechanisme voor financiële discipline wordt toegepast. Het is belangrijk hier duidelijk te stellen dat artikel 186 geen carte blanche vormt om alles voor te stellen wat maar in de Commissie opkomt. In deze fase kan ik slechts zeggen dat particuliere opslag voor verschillende producten - en ook kaas zou hieronder kunnen vallen - een kandidaat is, op voorwaarde dat de marktsituatie zodanig is dat wij dit gerechtvaardigd achten.
Mijnheer de Voorzitter, mevrouw de commissaris, geachte afgevaardigden, ik ben zeer ingenomen met het feit dat het Parlement vandaag in grote meerderheid ingestemd heeft met het verzoek tot urgentverklaring. Daarmee hebben we onze melkveehouders een signaal gegeven en zijn we onze verantwoordelijkheid niet uit de weg gegaan. In tegenstelling tot een minderheid van collega's uit andere fracties zien wij in de urgentverklaring een aanvullend middel om de melkveehouders in zware tijden hulp te bieden.
Ook binnen mijn eigen fractie lopen de meningen over het voorgestelde opkoopprogramma sterk uiteen. Deelname aan het programma zou verplicht moeten zijn, wil het überhaupt een uitwerking hebben, maar daarvoor zie ik in dit Huis, net zomin als in de Raad, een meerderheid. Daarnaast is deze actie ook voor een aantal lidstaten onaanvaardbaar, aangezien die gelijkstaat aan een beperking van de mogelijkheid tot salderen en inkrimping van het quotum. De bepaling dat de quotumverhoging aan geprioriteerde groepen toegestaan moet worden, is een besluit dat reeds geldend recht is.
De snelle uitbreiding naar deze sector van de regels voor interventies tijdens een marktcrisis stelt ons in staat een belangrijk antwoord klaar te hebben op een buitengewoon moeilijk moment voor de landbouwsector in zijn geheel en de zuivelsector in het bijzonder. Op dit moment gaan we ervan uit dat de Europese Commissie, zoals mevrouw Fischer Boel zojuist aangaf, rekening houdt met de verzoeken van het Parlement, waaruit reeds meerdere malen naar voren is gekomen dat de maatregelen die tot dusver zijn genomen niet toereikend blijken te zijn gezien de ernst van de huidige crisis.
Mijnheer de Voorzitter, ook ik zou de commissaris willen bedanken voor haar aanwezigheid hier vanavond om nadere uitleg te geven bij de bevoegdheden waar zij om vraagt. Commissaris, ik zou u allereerst willen danken voor uw positieve reactie op de resolutie die wij hier in het Parlement op 17 september hebben aangenomen. Ik verwelkom de stappen die u hebt genomen om te proberen de situatie voor melkveehouders te stabiliseren die voor hen zeer ernstige vormen aanneemt. Ook verwelkom ik het bedrag van 280 miljoen euro voor herstructurering, dat u hebt bekendgemaakt.
Wat betreft het eerste deel van uw voorstel is de vraag die wij ons hier vandaag allemaal moeten stellen als volgt: waarom worden wij in een zo laat stadium gevraagd noodmaatregelen goed te keuren en zullen deze het herstel van de markt ook werkelijk steunen? Per slot van rekening - en u refereerde hier zelf ook al in uw voordracht - zijn de eerste groene knopjes van herstel reeds waarneembaar. Ik ben er niet van overtuigd dat de voorgestelde quotawijzigingen veel verschil zullen maken, aangezien zij vrijwillig zijn voor de lidstaten. Toch zal onze fractie er zeker niet tegen zijn dat deze maatregelen worden getroffen.
Mijnheer de Voorzitter, allereerst zou ik willen zeggen dat ik dit besluit beslist verwelkom, en ik denk dat het debat van gisterenavond in de commissie en dat van vanavond in de plenaire vergadering ons de gelegenheid biedt meer duidelijkheid te krijgen over de situatie. De realiteit - en ik denk ook de oorzaak van de frustratie die veel van de melkveehouders ervaren - is dat de melkveehouders, al hebben zij in zekere zin kunnen zien wat de heer Lyon de eerste groene knopjes noemde, dit geld nog altijd niet op hun rekening hebben ontvangen. En dit zorgt voor een zekere mate van frustratie bij de melkveehouders. Veel van hen staan al geruime tijd onder financiële druk. Het is goed en nuttig dat wij hierover praten, want ik begrijp nu waarom het nodig is dat artikel 186 wordt aangepast: alleen zo kunnen wij zorgen dat het geld dat bedoeld is voor de producenten zo snel mogelijk op zijn bestemming komt. Dit is denk ik waar nu voor moeten zorgen.
Tot slot rest ons slechts verbazing dat u, op een moment dat er zo met het Verdrag van Lissabon gezwaaid wordt, dit artikel 186 van de verordening wilt toepassen, dat u een volmacht geeft. Maar die volmacht had u al, en die heeft u gebruikt om over te gaan tot het liberaliseren van de melkquota, waardoor we in de huidige crisis terechtgekomen zijn, die uitsluitend in het belang van de industriële producenten en de distributeur is. Want vandaag nog heeft de Europese Rekenkamer erop gewezen dat de consumentenprijzen van melkproducten tussen 2000 en 2007 met 17 procent gestegen zijn, terwijl de prijzen voor de producent met 6 procent gedaald zijn.
(HU) Mevrouw de commissaris, uiteraard zal ik vóór het voorstel stemmen, ook al weet ik dat deze aalmoes niets oplost voor de boeren. Ik heb echter nog drie vragen. De eerste luidt: wat ziet u als de les van deze crisis? Hebt u er lering uit getrokken? Deze crisis, mevrouw de commissaris, is niet veroorzaakt door een of andere natuurramp, een tsunami of een soortgelijke gebeurtenis, maar een serie verkeerde beslissingen en een fundamenteel verkeerd gevoerd landbouwbeleid. Wat kunt u de boeren beloven voor de toekomst? Hoe zullen zij in de toekomst een soortgelijke crisis voorkomen? Hierop zou ik graag uw duidelijke en gedetailleerde antwoord horen.
Mijn volgende vraag: u zei gisteren op de hoorzitting van de Commissie dat de lidstaten dit bedrag vrij kunnen besteden. Wat houdt dit precies in? Kunnen de lidstaten het geld eerlijk verdelen en het niet aan de grote agrarische bedrijven geven, maar aan de kleine boeren, aan de familiebedrijven die het geld het hardst nodig hebben en wier bestaan hiervan afhangt? Zij zijn het die in de moeilijkste situatie terecht zijn gekomen. De andere grote groep waarmee rekening moet worden gehouden, bestaat uit boeren in de nieuwe lidstaten, vooral kleine boeren. Hoe wilt u deze onacceptabele discriminatie opheffen, die is ontstaan doordat wij, bijvoorbeeld de Hongaren, onze volledige markt moesten openstellen voor de Europese Unie en slechts een fractie van de subsidies ontvangen? Hoe en wanneer gaat u deze onrechtvaardigheid en onrechtmatigheid opheffen?
Daarom kunnen we niet anders dan de initiatieven van de Commissie verwelkomen, hoe ontoereikend ze ook zijn. Daarom ook heeft de Fractie van de Progressieve Alliantie van Socialisten en Democraten in het Europees Parlement vanochtend tijdens de stemming het verzoek om urgentverklaring ingewilligd. We zullen echter voorstellen en eisen dat het Europees Parlement permanent op de hoogte wordt gehouden van de maatregelen die de komende dagen zullen worden genomen op basis van de bevoegdheden die wij nu aan de Commissie toekennen. We zullen tevens al het mogelijke blijven doen om het marktevenwicht te herstellen en op die manier te waarborgen dat de producenten voldoende inkomsten hebben, zoals is herbevestigd in het Verdrag van Lissabon.
Ik wil zo vrij zijn het eigenlijke onderwerp van dit debat wat ruimer te zien. We kunnen niet altijd alleen de acute problemen blijven oplossen. We moeten ook de tijd en de fut en de politieke planning vinden om een gemeenschappelijk Europees landbouwbeleid tot stand te brengen dat sterk, standvastig en flexibel is en dat de ergste gevolgen van de prijsinstabiliteit die we kunnen verwachten, tenietdoet. Ik wil dat het platteland in Europa levensvatbaar is en het platteland kan niet overleven zonder landbouwers en zonder dieren!
Mevrouw de commissaris, nog één vraag aan u, omdat bij alle programma's steeds weer te horen is dat we de herstructurering moeten blijven stimuleren. Wat bedoelt u dan met herstructurering? Lijkt het u werkelijk een goede zaak om geld te blijven gebruiken als middel om kleinere ondernemingen als het ware tot opgeven te bewegen, om vervolgens geld aan de grotere bedrijven te geven? Zo'n beleid leidt nergens meer toe. Laten we het geld veeleer, juist in de getroffen gebieden, gericht besteden om die structuren overeind te houden die het sterkst bedreigd zijn.
In tegenstelling tot wat hier wordt bepleit, moeten wij dringend de koers wijzigen van een gemeenschappelijk landbouwbeleid waarvan de opeenvolgende hervormingen hebben geleid tot de ontmanteling van de instrumenten voor de regulering van de markt, de quota en de productierechten. Dit heeft tot gevolg dat vele duizenden producenten hun activiteit geleidelijk aan opgegeven. Het gaat hier om vele duizenden banen en om hele gezinnen die afhankelijk zijn van de landbouwactiviteit en van de zuivelsector in het bijzonder. Het gaat hier om uitgestrekte plattelandsgebieden die leeglopen, met alle sociale en milieugevolgen van dien.
Deze situatie vereist onmiddellijke actie: we moeten dringend rechtvaardige prijzen voor de producenten waarborgen. Daarvoor zijn meer middelen nodig dan die welke nu beschikbaar zijn gesteld, maar het belangrijkste is - we herhalen het nog eens - dat er maatregelen komen die meer zijn dan alleen maar een lapmiddel. Ik denk bijvoorbeeld aan de afschaffing van de jaarlijkse verhoging van de melkquota, het herstel van de niveaus die vóór de beslissing om de quota te verhogen werden gehanteerd en de intrekking van het besluit om het quotasysteem in 2015 af te schaffen.
(EN) Mijnheer de Voorzitter, de zuivelindustrie verkeert in een crisis en ik zou hier dan ook mijn dank willen laten aantekenen en de commissaris willen complimenteren met haar maatregelen, die op het juiste moment komen en naar mijn mening precies goed zijn. Ik denk dat het bedrag van 280 miljoen euro realistisch is en zeer welkom zal zijn binnen de bedrijfstak. Ik heb mij laten overtuigen dat het inderdaad nodig is bevoegdheden op grond van artikel 186 te verlenen als wij deze toelage tijdig bij de producenten willen krijgen. Het voorstel heeft daarom mijn steun, al gaat mijn voorkeur ernaar uit deze concessie tot uiterlijk 2013 te verlenen.
Er zijn vandaag twee benaderingen. De eerste denkwijze, die het resultaat is van de herziening van het gemeenschappelijk landbouwbeleid, is erop gericht de productiequota geleidelijk te verhogen en ze vervolgens in 2015 af te schaffen. De tweede benadering, die in het huidige voorstel van de Europese Commissie is opgenomen, wil het aanbod van melk beperken door een nieuwe methode in te voeren voor de berekening van de boete voor het overschrijden van het nationale quotum. Deze twee benaderingen zijn met elkaar in tegenspraak.
Persoonlijk ben ik voorstander van het behoud van de quota, op voorwaarde dat de verdeling van de quota tussen de EU-landen en de producenten op objectieve en eerlijke criteria berust. De ontwikkeling en goedkeuring van dergelijke eerlijke en objectieve criteria zou erg moeilijk zijn, maar het is misschien wel het proberen waard. Wat deze uitbreiding betreft, sta ik volledig achter de uitbreiding van de werkingssfeer van artikel 186. Ik ben echter van mening dat dit gepaard zou moeten gaan met het definiëren van de rol van de Commissie, evenals van de instrumenten waarvan zij gebruik zal kunnen maken.
De gisteren aangekondigde financiering van de melksector van 280 miljoen euro is welkom, maar weinig meer dan een hechtpleistertje op een gapende wond. Het Parlement heeft september jl. in stemming bepaald dat er 600 miljoen euro beschikbaar zou moeten komen. Wij zouden aan dat bedrag vast moeten houden, al is het alleen maar om onze solidariteit te betuigen met de kleine boer. De volgende prioriteit van de Commissie zou moeten zijn het hele probleem van de melkvoorziening op te lossen. Hier ben ik stellig van overtuigd. Zolang dit niet wordt opgelost, zullen wij voor meer problemen komen te staan en dan zijn de hechtpleistertjes snel op.
Nu heeft de Commissie de mogelijkheid snel te handelen en wij zouden haar daartoe in staat moeten stellen, natuurlijk met de verklaarde wil om dat handelen te controleren. In het wijzigingsvoorstel dat Albert Deß namens de Europese Volkspartij ingediend heeft, oefenen wij die controle ook gezamenlijk uit. Zoals velen al opgemerkt hebben, is de 280 miljoen euro een druppel op een gloeiende plaat, maar we dienen ons er ook bewust van te zijn dat we aan het eind van een begrotingsjaar gekomen zijn. We moeten onder ogen zien dat er niet meer geld is.
Hoe gaan we met de algehele situatie om? Wij zouden willen dat deze 280 miljoen euro terechtkomt bij de melkveehouders die het hardst door de crisis getroffen zijn. We hebben het hier over de markt voor melk, maar het gaat om mensen, om plattelandsgebieden, waarvan we in een ander verband telkens beweren dat we ze willen beschermen. Mevrouw de commissaris, gaat u achter het melkfonds staan! Vanmiddag heeft uw collega zich er in het begrotingsdebat positief over uitgelaten, zo wil ik hier benadrukken. Dat deed mij deugd. We hebben ook dringend behoefte aan dit signaal en het geld staat op de begroting voor 2010.
De voorgestelde maatregelen zijn weliswaar ontoereikend, maar desalniettemin noodzakelijk en dringend. Ik maak mij ook zorgen over de manier waarop de Commissie de nieuwe bevoegdheden zal uitoefenen die haar zijn toegekend, temeer omdat ze tegenover deze crisis een vrij onverschillige houding heeft aangenomen en zwakke maatregelen heeft uitgevaardigd die bovendien te laat en onder sterke druk tot stand zijn gekomen. In dit verband verzoek ik de Commissie een bijlage bij artikel 186 in te dienen met de maatregelen die gebruikt kunnen worden om radicaal in te grijpen in de zuivelsector en de duurzaamheid ervan te waarborgen.
Een dergelijke actie kan alleen succes hebben als zij verplicht is. In mijn ogen is een vrijwillige regeling voor het opkopen van melkquota contraproductief. Niet alleen omdat we met deze regeling een aanvankelijk toegestane quotumverhoging met veel moeite weer terugdraaien, maar ook omdat we het quotum door de opkoop weer een financiële waarde geven en zo vooral de mogelijkheid tot salderen beperken. En elke inperking van de salderingsmogelijkheid moet ik afwijzen. Zeker nu de quoteringsregeling uitloopt, is er behoefte aan het salderingsinstrument, om het afzonderlijke bedrijven mogelijk te maken zich beter op de markt in te stellen.
Mijns inziens is het belangrijk dat sommigen forse kritiek op de Commissie hebben geuit. Maar laten we erkennen dat de interventie- en uitvoerrestituties zijn gebruikt om de prijzen constant te houden, ook al is die prijs momenteel gruwelijk laag voor producenten. Daarom denk ik dat een deel van de kritiek onnodig en wat al te hard is. Ik steun de uitbreiding van artikel 186 als u dit nodig hebt om het bedrag van 280 miljoen euro uit te keren, al zie ik dit bedrag meer als een geste dan als wezenlijke compensatie.
(RO) Allereerst wil ik de commissaris bedanken voor haar komst naar het Parlement, en ik wil haar tevens een vraag stellen. U hebt gezegd dat de beloofde middelen voor de fondsen ter ondersteuning van de zuivelsector worden verdeeld onder de lidstaten op basis van een historische factor. Met andere woorden: gebaseerd op de quota die in onderhandelingen zijn vastgesteld. Veel lidstaten zijn echter van mening dat deze quota oneerlijk zijn. Dit is in feite de reden waarom veel lidstaten erop aandringen dat de markt gedereguleerd moet worden. Bijvoorbeeld: Sommige staten kunnen niet eens genoeg produceren voor eigen consumptie. Denkt u niet dat een historische factor deze onrechtvaardigheden in stand zal houden...
(BG) Ik zou het besluit van de Raad en de Commissie willen verwelkomen om in 2010 een aanvullend pakket van 280 miljoen euro aan subsidies toe te kennen aan de melkproductie. Dit is een helder signaal aan al diegenen die dagelijks te lijden hebben van de nadelige gevolgen van de crisis. Ik wil benadrukken dat deze passende reactie geen eenmalige economische oplossing is, maar deel uitmaakt van een gerichte langetermijnstrategie voor het herstel, de stabilisering en de ontwikkeling van deze sector in Europa. Dit is waarom het zo belangrijk is de maatregelen die elk van de lidstaten gaat nemen, goed in overweging te nemen. Ik zou uw aandacht willen vragen voor het feit dat Bulgarije de voorstellen tot wijziging van Verordening (EG) nr. 1234/2007 slechts ten dele kan accepteren. Wij staan erop dat uitdrukkelijk in het concept wordt verwoord dat het aan de lidstaten is te bepalen hoe de mogelijkheden om de nationale melkquota te beheren worden uitgeoefend. Het is belangrijk dat de optie blijft bestaan om te kiezen voor de bestaande regeling voor het uitkopen en herdistribueren van de melkquota door middel van de nationale reserve. Wij kunnen het ons niet permitteren om betalingen van producenten in te houden of te innen, aangezien de Bulgaarse landbouwsector momenteel in een proces van modernisering zit. Anders zouden Bulgaarse producenten ook na 2015 nog niet mee kunnen concurreren.
- (PL) Mijnheer de Voorzitter, het spreekt vanzelf dat wij ingenomen zijn met deze nieuwe oplossingen die tot doel hebben de boeren te helpen, ook in Polen. Wanneer we het over geld hebben - en dat is hier het geval - mogen we echter niet vergeten dat het ook erg belangrijk is dat dit geld op een goede manier wordt verdeeld. De financiële steun zou moeten terechtkomen bij diegenen die het zwaarst worden getroffen door de gevolgen van de crisis. Ik zal immers niet instemmen met een beleid waarbij we iedereen eenzelfde - en dus een heel klein - bedrag geven, met als gevolg dat we uiteindelijk niemand helpen.
Ten tweede zou ik, als u mij toestaat, kort naar de geschiedenis willen verwijzen, vooraleer ik dadelijk verder over de toekomst praat. Ik ben er zeker van dat we ons allemaal die fantastische jaren herinneren, intussen meer dan een jaar geleden, toen de boeren nog een zeer goede prijs kregen voor hun melk. Op datzelfde ogenblik ontvingen ze omvangrijke EU-subsidies voor de modernisering van de zuivelsector. Het is bijgevolg belangrijk dat we bij het plannen van de toekomst rekening houden met deze ervaringen en dat we lering trekken uit onze fouten, want die zijn er in elk geval gemaakt. Verder is het even belangrijk dat we ons afvragen in welke richting we deze sector in te toekomst willen ontwikkelen, aangezien er zowel geld beschikbaar is in de vorm van rechtstreekse subsidies als van middelen voor de ontwikkeling van plattelandsgebieden. Daarnaast beschikken we ook nog over het instrument van de melkquota.
(PL) Commissaris, ik zou u het volgende willen vragen: Waaraan wil de Commissie deze 280 miljoen euro besteden? Aan een verdere herstructurering of, misschien nog beter, zoals 21 lidstaten graag wilden, aan een kapitaalinjectie voor de markt of aan marktmechanismen? De boeren willen eigenlijk dat het geld voor steunmechanismen wordt gebruikt. Zij zijn op dit ogenblik niet in staat om nieuwe leningen aan te gaan of om de productiviteit te verhogen. Zij zijn momenteel niet in staat om verder te moderniseren omdat ze geen liquide middelen meer hebben. Zij willen nu geen koelinstallaties of melkmachines kopen omdat dit niet het geschikte moment is om verder te investeren. Deze 280 miljoen euro komt neer op minder dan 2 euro per ton melk die in de Europese Unie wordt geproduceerd.
Meer moeite heb ik met het voorstel voor het opkopen van quota. U hebt zelf al weken- en maandenlang gezegd dat de huidige crisis niet door het quoteringsstelsel veroorzaakt is en in zoverre ontgaat mij deels de zin van dit voorstel tot opkoping. Tot slot wil ik nog kwijt dat hiermee onze mogelijkheden toch nog niet uitgeput kunnen zijn. We moeten handelend blijven optreden, zeker voor de melkveehouderij in moeilijke gebieden, in bergstreken, waar gewoonweg geen alternatief voor de melkveehouderij bestaat.
Mevrouw de commissaris, Oostenrijk was altijd tegen beëindiging van de quotering gekant. Afijn, u hebt uw weg gekozen en bent deze consequent gevolgd. Wij proberen natuurlijk onze boeren hierop voor te bereiden en hen ook zo goed als het gaat te helpen. Uw voorstel voor een vrijwillig opkoopprogramma kan ik met de beste wil van de wereld niet begrijpen. Als we dat uitvoeren, drijft dat de prijs van quota op, terwijl u die juist af wilt schaffen. Hoe moeten we dat de Oostenrijkse boerenfamilies uitleggen?
Mijnheer de Voorzitter, ik heb vanavond aandachtig naar het debat geluisterd en van sommige sprekers zou je werkelijk de indruk kunnen krijgen dat dit de eerste stap is die wij nemen om de zuivelsector in de Europese Unie te helpen. Niets is minder waar. Het kan toch niet anders dan dat in ieder geval een aantal van u kennis heeft van wat er allemaal gaande is sinds januari dit jaar, toen wij begonnen zijn met openbare en particuliere opslag, toen wij begonnen zijn met interventie en toen wij begonnen zijn met uitvoerrestituties. Gedurende de zomer zijn er nog tal van verschillende maatregelen genomen, dus misschien moeten wij maar een speciale studie gelasten om de nieuwe Parlementsleden exact uiteen te zetten wat er allemaal ondernomen is sinds januari dit jaar.
Wat de specifieke punten betreft van de twee voorstellen die hier vandaag op tafel liggen: ik zou nogmaals willen benadrukken dat de opkoopregeling geen nieuwe regeling is. De lidstaten kunnen hier allang gebruik van maken als zij specifieke melkveehouders willen helpen die anders gedwongen zijn hun bedrijf te sluiten. Het is maar een aanbod, en dat is ook de reden dat ik het niet verplicht wil maken; het is gewoon een mogelijkheid om melkveehouders te helpen die anders gedwongen zijn hun bedrijf te sluiten. De quota die worden opgekocht kunnen worden behouden in de nationale reserve en kunnen in een later stadium worden verdeeld als de lidstaten dit willen. Dit is één deel van het debat.
Het andere deel, waar vandaag veruit de meeste aandacht naar uitgaat, betreft artikel 186. De reden om melkveehouderij onder de werkingssfeer van artikel 186 te brengen, is dat wij in staat moeten zijn om snel te reageren. Overigens zie ik geen redenen waarom de melkveehouderij niet onder artikel 186 zou mogen vallen, aangezien specifieke onderdelen van de vleessector daar ook al deel van uitmaken. Diegenen die vrezen dat de Commissie zo een blanco cheque krijgt en kan doen wat zij maar wil, zouden in zijn algemeenheid moeten beseffen dat artikel 186 normaal gesproken van nature een zeer positieve regeling is, die het mogelijk maakt te proberen mensen die in moeilijkheden verkeren, te helpen door zeer snel te reageren. Het is dan ook geen blanco cheque. Zoals u waarschijnlijk weet, wordt alles besproken in het beheerscomité.
Verder denk ik dat er een hoop misvattingen de ronde doen. Het bedrag van 280 miljoen euro is niet bestemd voor reorganisatie. Het biedt enkel de mogelijkheid heel snel bedragen uit te keren, dat wil zeggen zodra alle formaliteiten rond zijn, in het bijzonder als de goedkeuring door de Raad Ecofin op de bijeenkomst van november en de ondertekening van de begroting voor 2010 zijn geregeld. Dit betekent dat wij dan direct kunnen optreden, hetgeen niet het geval zou zijn als artikel 186 niet wordt aangepast. Het gaat dus niet om reorganisatie. Zoals ik al eerder zei, geeft het de lidstaten de mogelijkheid uit deze nationale begroting betalingen te doen aan die bedrijven die dit het meeste nodig hebben.
Op een paar specifieke vragen wil ik nog ingaan. Ik zou willen zeggen dat producentenorganisaties een uitstekende optie zijn. Sterker nog, ze zijn noodzakelijk. Ik heb dat al eerder duidelijk gesteld in de plenaire vergadering, met name bij het debat over de groenten- en fruitregeling. Als boeren hun inspanningen richten op onderlinge concurrentie in plaats van te concurreren met de sterke detailhandel, dan weet ik wel wie de winnaars en verliezers zullen zijn. Daarom zeg ik: sla de handen ineen om een sterkere schakel te worden in de gehele voedselketen.
Mevrouw de commissaris, we hebben zo lang ons best gedaan om de Commissie ertoe te bewegen maatregelen aan te nemen dat we in deze buitengewoon moeilijke tijden voor de zuivelproducenten en hun gezinnen niet anders kunnen dan uw bijdrage aanvaarden. Helaas is de Commissie pas laat in actie gekomen. Het is de sterke druk van de zuivelproducenten, het Europees Parlement en 21 lidstaten die haar uiteindelijk aan het werk heeft gezet. Ik heb de volgende bedenkingen bij de maatregelen die u hier hebt voorgesteld:
1: Het fonds ten bedrage van 280 miljoen euro valt in het niet bij de 600 miljoen euro die noodzakelijk wordt geacht door de voltallige Commissie landbouw en plattelandsontwikkeling, wier leden op dit vlak over ruime technische en politieke expertise beschikken. Deze beleidsverklaring is overigens goedgekeurd door het Europees Parlement zelf. Daarom zien we ons genoodzaakt te besluiten dat minder dan de helft van het bedrag dat het Parlement slechts een maand geleden noodzakelijk achtte ontoereikend is.
2: Door melk onder de werkingssfeer van artikel 186 te brengen, heeft de Commissie een operationeel instrument tot haar beschikking dat onmiddellijk kan worden ingezet. Dat betekent echter niet dat het Parlement op dit vlak geen controle meer zal uitoefenen. We hebben nog steeds instrumenten nodig om de markt te reguleren. We moeten het quotasysteem blijven handhaven en de transparantie van de zuivelketen waarborgen. Zonder deze twee instrumenten zullen we er niet in slagen de stabiliteit in de Europese plattelandsgebieden te herstellen en in stand te houden.
schriftelijk. - (HU) Ik verwelkom de maatregelen die door de Europese Commissie zijn voorgesteld om de Europese melkproducenten te helpen. Deze maatregelen kunnen de crisis echter slechts verlichten, maar niet beëindigen. Daarvoor zouden de beslissingen met betrekking tot de verhoging van de melkquota moeten worden ingetrokken. Noch de Europese Commissie, noch Mariann Fischer Boel persoonlijk, zijn echter bereid te erkennen dat er verkeerde beslissingen zijn genomen. Ik ben het eens met de eis van de Europese boeren om de quotaverhoging in te trekken.
Ik ben ook tegen de definitieve opheffing van het quotasysteem in 2015. Ik ben het eens met het standpunt van de grootste Europese boerenorganisatie, de COPA-COGECA, dat er ook na 2015 behoefte zal zijn aan een gereguleerde melkmarkt. De belangrijke les van de huidige crisis is dat er behoefte is aan regulering van de melkmarkt. Bij gebrek daaraan worden de prijzen onvoorspelbaar. De verliezen die ontstaan door enorme prijsschommelingen kunnen niet worden gedragen door de Europese melkproducenten.
schriftelijk. - (FR) De Europese Commissie heeft op de acties van de afgelopen weken van de melkproducenten om hun sector te redden, die in een crisis verkeert, gereageerd met de oprichting van een "zuivelfonds” van 280 miljoen euro. Mevrouw Fischer Boel is dus bezweken onder de druk, nadat ze zich eerst wekenlang doof hield voor de ellende van de boeren die op de rand van het faillissement verkeerden. Deze financiële maatregel is echter lachwekkend en is slechts bedoeld om de woede van de melkproducenten voor enige tijd tot bedaren te brengen. Het draagt op geen enkele manier bij aan een oplossing van het probleem van deze sector, die aan het verdwijnen is door de geplande afschaffing van de melkquota. De melkproducenten willen geen liefdadigheid of een aalmoes, maar regulering van de markt, zodat ze hun melk kunnen verkopen tegen prijzen die het mogelijk maken op een waardige manier rond te komen van hun werkzaamheden en een toekomst voor hun kinderen op te bouwen. Vanuit de arrogante wens het dogma van de vrije en eerlijke concurrentie door te drukken, levert de Europese Unie duizenden boeren over aan de wetten van de markt, en aan niets anders. We hebben hier van doen met hetzelfde ultraliberalisme dat elke maand duizenden arbeiders de werkloosheid injaagt. We moeten onmiddellijk een einde maken aan deze slachting.
schriftelijk. - (HU) Ik verwelkom het principeakkoord dat is bereikt op de vergadering van de Raad van de ministers van Landbouw in Luxemburg over de aparte subsidie van 280 miljoen euro voor de melksector. Op Europees niveau wordt voor elke liter melk 1 eurocent extra gegeven, wat verwaarloosbaar is. De Europese Commissie heeft na maandenlang koppig verzet mondjesmaat toegegeven aan de druk van de boeren en 21 lidstaten, waaronder Hongarije, en het Europees Parlement, die op hun informele overleg in Brussel vorige week maandag al extra fondsen voor de sector eisten. Ondanks de verlate EU-maatregelen heeft de Hongaarse regering snel actie ondernomen in het belang van de melkveehouders, en de mogelijkheden van de begroting in aanmerking nemend, heeft zij er alles aan gedaan om hen te helpen. Hongarije heeft de bedragen die in het kader van fondsen voor plattelandsontwikkeling en het Europese Economische Stimuleringsprogramma kunnen worden herschikt volledig besteed aan hulp voor de melksector. Behalve Hongarije beschikken alleen Letland en Malta over zulke uitstekende cijfers. Van het kaderbedrag van 280 miljoen euro komt zo'n 3,3 miljoen euro, ongeveer 890 miljoen Hongaarse forint, rechtstreeks terecht bij de Hongaarse melkveehouders. De Hongaarse regering kan vrij beslissen over de besteding van dit bedrag, de Commissie heeft alleen voorgesteld dat deze speciale subsidie naar producenten zou moeten gaan die deze het hardst nodig hebben, wat overeenkomt met de Hongaarse doelstellingen. Het bedrag kan worden uitgekeerd na goedkeuring van de begroting voor 2010, dat wil zeggen begin volgend jaar.
We hebben allemaal foto's gezien van de gevolgen van de recente voedseltekorten. De prijzen van landbouwproducten - en niet in het minst van voedingsmiddelen - zijn in zeer korte tijd sterk gestegen. Dit was een dodelijke klap voor veel ontwikkelingslanden die sterk afhankelijk zijn van voedselimporten en al op het randje leefden. Laten we hopen dat dit verslag over de internationale handel in grondstoffen zal bijdragen aan het oplossen van sommige van deze problemen. We hebben allemaal toegezegd ons te zullen inzetten voor het uitbannen van honger en armoede door het ondertekenen van de zogenaamde millenniumdoelstellingen. Secretaris-generaal Ban Ki-moon van de Verenigde Naties heeft onlangs gewaarschuwd dat de gestegen voedselprijzen de belangrijkste van de millenniumdoelstellingen, het halveren van de armoede in de wereld, in gevaar brachten. Het is daarom hoog tijd voor het nemen van dringende maatregelen.
De recente voedselcrisis heeft vooral aangetoond dat voedsel niet zomaar een willekeurige grondstof is. Als niet eens kan worden voldaan aan een elementaire eis als het zorgen dat mensen te eten hebben, dan is al dat praten over ontwikkeling niet veel waard. We moeten daarom voorzichtig zijn als we van voedsel een internationaal handelsproduct willen maken net als elk ander. De ontwikkelingslanden in de wereld zijn gedwongen hun voedselbeleid te dereguleren en over te schakelen van de productie voor de eigen behoefte naar productie voor de export. Dit is het beleid van het IMF, de Wereldbank en de VS en ook van de EU, die allemaal hun eisen hebben opgelegd. Door het afschaffen van beschermende tarieven en subsidies zijn de ontwikkelingslanden extreem kwetsbaar geworden voor sterke schommelingen in de prijzen van voedsel en grondstoffen. Haïti, dat voorheen in de eigen rijstbehoefte kon voorzien, is daar een voorbeeld van. In 1995 heeft het Internationale Monetaire Fonds dit land gedwongen zijn rijsttarieven te verlagen. Het land werd overspoeld met door de overheid gesubsidieerde rijst uit de VS en de lokale productie stortte in. Momenteel is driekwart van alle rijst die in Haïti wordt gegeten, afkomstig uit de VS.
Ik hoop dat dit verslag ons instrumenten kan geven om de problemen aan te pakken en de uitdagingen van de onzekere handel in grondstoffen aan te gaan. Een van de aspecten waar het verslag zich op richt, is steun aan de ontwikkelingslanden bij het diversifiëren van hun economieën, zodat ze zich kunnen bevrijden uit een situatie waarin ze maar één of twee grondstoffen exporteren en kunnen overgaan naar meer geavanceerde productiepatronen met producten die intensieve bewerkingen hebben ondergaan. We wijzen in het verslag ook op het belang van flexibiliteit in het ontwikkelingsbeleid. Dit moet deze landen de ruimte geven om mogelijkheden en economische beleidsinstrumenten te ontwikkelen om, bijvoorbeeld, de ontwikkeling van de landbouw in eigen land te ondersteunen. We vragen de Europese Commissie ook om het financieringssysteem FLEX te herzien, dat tot doel heeft de prijzen van grondstoffen te stabiliseren. We gaan ook in op de dimensie van de gelijkheid van mannen en vrouwen bij de handel in grondstoffen, of eerder het gebrek daaraan. Het is van het allergrootste belang dat we altijd rekening houden met het genderaspect bij onderhandelingen over internationale handelsovereenkomsten.
Daarnaast komt een groot aantal andere zaken aan de orde. Tot slot moet ik zeggen dat we dankzij dit werk het ware gezicht van de EU hebben gezien. Terwijl wij van onze kant hebben geprobeerd de behoeften en omstandigheden in de ontwikkelingslanden aan de orde te stellen, heeft de Europese industrie zich - met hulp van haar vertegenwoordigers in het Europees Parlement - ingespannen de aandacht te verleggen naar het commerciële kortetermijnbelang dat bedrijfsorganisaties hebben bij vaste toegang tot goedkope grondstoffen.
De strijd voor verlichting van armoede en ontwikkeling, maar ook voor voedselveiligheid, staat hoog op de agenda van de Commissie. U weet allemaal dat de Europese Unie de grootste verstrekker ter wereld is van ontwikkelingsfinanciering. Ook op het specifieke gebied van grondstoffen heeft de Commissie diverse ontwikkelingsgeoriënteerde programma's opgezet: zo steunt de Commissie bijvoorbeeld via FLEX de nationale begrotingen van ontwikkelingslanden die te maken hebben met een terugval in de exportgerelateerde belastinginkomsten.
De maatregelen die deze landen opleggen, leiden tot een mondiale verstoring van de concurrentie die schadelijk is voor de Europese industrie. Helaas wordt dit probleem alleen maar groter. Inmiddels hebben ten minste twintig landen maatregelen ingesteld die van invloed zijn op exportactiviteiten die van belang zijn voor de Europese Unie. We hebben meer dan 450 restricties geteld die gelden voor verschillende grondstoffen. Dit raakt direct of indirect de meeste - en misschien wel alle - sectoren van de industrie in Europa.
We moeten maximaal alle middelen inzetten. Een duurzaam en samenhangend beleid op het gebied van toegang tot grondstoffen moet daarom een combinatie zijn van, op de eerste plaats: onderhandelingen om internationale toezeggingen los te krijgen binnen de WTO en in de bilaterale sfeer; op de tweede plaats: toezicht op de naleving van de WTO-voorschriften en de bestaande overeenkomsten; en op de derde plaats: "zachte” maatregelen zoals dialoog en alliantievorming. Het zijn geen van alle nieuwe instrumenten, maar de kracht schuilt juist in de combinatie en het coherente gebruik daarvan. Hierover wordt later dit jaar gesproken op een conferentie van de belanghebbenden.
Gezien het belang van toegang tot grondstoffen is de Commissie blij met de discussies in het Parlement over dit onderwerp. De Commissie is vooral verheugd over de amendementen op het eerste ontwerp van het verslag. Het verslag belicht nu beter de betekenis van dit onderwerp. Het stelt manieren voor om het probleem op een constructieve manier aan te pakken, zoals toezicht op de naleving van overeenkomsten en onderhandelingen met de partnerlanden. We zijn bereid om ten volle met het Parlement samen te werken bij het opstellen en uitvoeren van onze verdere strategie.
namens de PPE-DE-Fractie. - (DE) Mijnheer de Voorzitter, mijnheer de commissaris, ik ben blij dat u zich vandaag vrij heeft kunnen maken, mijnheer Potočnik. We stellen vast dat commissaris Mandelson er weer eens voor heeft gekozen om naar de een of andere belangrijke conferentie in een ander deel van de wereld te reizen in plaats met ons in het Parlement te discussiëren over onderwerpen die van belang zijn voor het Europese industriebeleid. Ik heb met veel plezier naar u geluisterd. U heeft dit onderwerp veel beter, veel duidelijker en met veel meer visie uiteengezet dan onze commissaris voor handel dit ooit had kunnen doen.
Ik ben erg blij met het resultaat van ons overleg in de commissie, want ik ben bang dat de rapporteur in zijn oorspronkelijke ontwerp - ook al zegt hij een aantal goede dingen over de ontwikkelingslanden - de belangen van de Europese industrie volledig uit het oog verloren is. In de Commissie internationale handel hebben we een nieuw eerste deel in het verslag ingevoegd dat betrekking heeft op de belangen van ons industriebeleid. Het is inmiddels glashelder geworden wat die belangen zijn. We moeten ons sterk richten op het veiligstellen van de levering van grondstoffen aan de Europese industrie. Zoals de commissaris terecht opmerkte: we hebben op dit punt grote moeilijkheden.
We moeten alles op alles zetten om in het kader van onze multilaterale én bilaterale onderhandelingen de toegang tot de grondstoffenmarkten daadwerkelijk open te houden. Dat de Commissie bij de gesprekken over de toetreding van Oekraïne tot de WTO door de knieën is gegaan en tot op zekere hoogte akkoord is gegaan met het opleggen van uitvoerrechten, is ontoelaatbaar en een slecht voorbeeld. Dat we bij de toetreding van Saoedi-Arabië tot de WTO dual pricing hebben geaccepteerd, een regeling die onze Europese petrochemische industrie voor enorme problemen stelt, is al even onduldbaar. En als ik zie wat er momenteel bij de onderhandelingen over de toetreding van Rusland tot de WTO gebeurt, heb ik niet veel hoop. Ik zou graag zien dat de Commissie goed oplet dat er niet nog meer handelsverstorende maatregelen worden ingesteld.
Het is duidelijk dat er in de geëigende fora - met name in de Wereldhandelsorganisatie - alles aan gedaan moet worden om tot een consensus te komen over het vereenvoudigen van de toegang tot grondstoffen. Daarbij moeten we echter een andere essentiële kwestie niet uit het oog verliezen: we worden nu geconfronteerd met een nieuwe situatie op deze markten, die zich zowel ten aanzien van levensmiddelen als van energie manifesteert. In de Europese Unie moeten wij deze kwestie als grote importeurs van grondstoffen dan ook met speciale aandacht bekijken. Enerzijds moeten we kijken naar de mogelijke wereldwijde gevolgen: buitensporige druk op het verbruik van grondstoffen, met zeer negatieve milieueffecten en consequenties voor de sociaaleconomische organisatie in de ontwikkelingslanden, en anderzijds moeten we kijken naar onze eigen situatie en de moeilijkheden die we zelf ondervinden, doorgronden.
Daarbij rijzen twee vragen die van elementair belang lijken. De eerste houdt verband met de noodzaak ons eigen economische ontwikkelingsmodel te herzien, aangezien het niet verenigbaar is met een situatie waarin grondstoffen overgeëxploiteerd worden. De andere gaat uit van de suggestie dat we meer nadruk moeten leggen op toegepast wetenschappelijk onderzoek ten behoeve van meer innovatie, het bevorderen van het hergebruik van grondstoffen en het vinden van nieuwe antwoorden voor de nieuwe problemen die dit structurele tekort voor ons met zich brengt.
(PL) De natuur heeft haar rijkdommen - de grondstoffen onder de grond, het voedsel en de bomen op het aardoppervlak en de vissen in het water - ongelijk over de aardbol verdeeld. De behoeften van de mens zijn hetzelfde, maar om daarin te voorzien is solidariteit nodig bij de exploitatie van hulpbronnen en de distributie via de internationale handel. Het verslag van de heer Holm gaat hier uitgebreid op in. Ik zou naar aanleiding van de bijdrage van de heer Caspary een paar punten willen benadrukken.
Stijgende voedselprijzen leiden steeds vaker tot oproer in de straten en we hebben dan ook een frisse aanpak nodig als we een oplossing willen vinden voor deze situatie. De nieuwe crisis dreigt in één dag meer mensen te doden dan er in zes jaar sinds 11 september als gevolg van terrorisme zijn omgekomen. Politici en regeringen hebben het misschien nog niet opgemerkt, maar de armen in de wereld zien hun kinderen steeds vaker hongerlijden. Vooral in Afrika zullen de gevolgen ingrijpend zijn. De prijzen van goederen zijn daar immers de afgelopen twaalf maanden meer dan verdubbeld en blijven maar stijgen als gevolg van speculatie, schaarste en veranderende productiepatronen. Dieper liggende oorzaken hiervan zijn de toenemende vraag in Oost-Azië en de gevolgen van het nalaten van investeringen in de landbouw voor de bevoorrading. Klimaatverandering, die zich vertaalt in overstromingen, droogtes en recordtemperaturen, maakt de situatie alleen maar erger, vooral voor de allerarmsten in de wereld. Ik hoop daarom dat we deze resolutie zullen aannemen.
(EL) Mevrouw de Voorzitter, mijnheer de commissaris, het spreekt voor zich dat het concurrentievermogen van ons Europese bedrijfsleven in belangrijke mate afhankelijk is van de levering van grondstoffen. We hebben daarom nu een geïntegreerde strategie nodig om toegang tot de wereldmarkten veilig te stellen, die niet alleen zal bijdragen aan het waarborgen van internationale samenwerking, rechtmatige concurrentie, eerlijke handel en eerbiediging van de restricties op basis van serieuze ontwikkelingsstimulansen in minder ontwikkelde landen, maar ook aan het bevorderen van investeringen in onderzoek en ontwikkeling op het gebied van milieuvriendelijke technologieën en recycling.
lid van de Commissie. - (EN) Mevrouw de Voorzitter, ik wil de geachte Parlementsleden bedanken voor hun bijdragen. Ze zijn absoluut duidelijk geweest over de uitdagingen waarvoor we staan. Het is ook duidelijk dat we - enerzijds - moeten zorgen voor een evenwichtige ontwikkeling van onze inspanningen, waarbij we speciale aandacht geven aan de armere landen en zorgen voor de eerlijkheid waar de heer Crowley over sprak en - anderzijds - moeten zorgen voor eerlijke handelsregels voor de toegang van ons bedrijfsleven tot grondstoffen. De Europese Unie is nu eenmaal een netto importeur van grondstoffen en zal dat ook blijven.
In het verslag vragen we om dringende maatregelen om klimaatverandering aan te pakken. De handel moet ook verantwoordelijkheid dragen. We moeten alle onnodige emissies terugdringen en het transport verminderen. Een aanzienlijk deel van de handel heeft betrekking op producten die net zo makkelijk lokaal hadden kunnen worden geproduceerd. We moeten de handel in "groene goederen” en slimme milieutechnologie vergemakkelijken. Als we dat niet doen en de handel geen verantwoordelijkheid draagt, hebben we gauw geen grondstoffen meer over om te verhandelen en dan hebben we ook geen voedsel meer om te eten. Het is van het allergrootste belang dat we onze verantwoordelijkheid voor het klimaat serieus nemen!
auteur. - (EN) Mijnheer de Voorzitter, zoals al is gezegd, is de Europese Unie de grootste geldverstrekker aan Cambodja en wij hebben zeker het recht om de Cambodjaanse autoriteiten op te roepen om niet alleen politieke en institutionele hervormingen door te voeren om een democratische staat op te bouwen, een rechtsstaat die is gebaseerd op respect voor fundamentele vrijheden en rechten, maar ook de wil te tonen om effectief op te treden tegen de endemische plaag van corruptie, massale ontbossing die leidt tot ontheemding van mensen, landbezetting en de sekstoerisme-industrie, om de huidige cultuur van straffeloosheid af te wijzen en om gerechtigheid te brengen voor iedereen die bij dergelijke activiteiten betrokken is.
De garantie van vrije en eerlijke politieke meningsuiting zonder intimidatie of bedreiging is eveneens noodzakelijk. Meer in het bijzonder willen we stellen dat we geschrokken zijn van de vervolging en veroordeling tot in totaal twaalf jaar gevangenisstraf van de oppositieleider, Sam Rainsy, vanwege een gebaar dat volgens de regering een symbolisch en duidelijk politiek karakter heeft. Het is met name verontrustend dat deze veroordeling, als zij wordt gehandhaafd, het Sam Rainsy onmogelijk zou maken deel te nemen aan de parlementsverkiezingen van 2013 en gevolgen zou hebben die veel verder gaan dan de zaak van Rainsy, aangezien deze de hele oppositie zullen treffen.
Er is dus sprake van een gespannen politiek klimaat in Cambodja, er komen verkiezingen aan en er is sprake van electorale trucs. Er is echter ook sprake van autoritaire praktijken, en naast de zaak-Rainsy wil ik ook de zaak noemen van vertegenwoordigers van ngo's die zijn vervolgd, namelijk parlementslid Mu Sochua die is veroordeeld wegens laster tegen de premier, journalist Hang Chakra, die is gearresteerd wegens het aan de kaak stellen van de corruptie in de kringen van vice-premier Sok An, enzovoort.
auteur. - (EN) Mijnheer de Voorzitter, de heer Rainsy, een oppositieleider, is bij verstek veroordeeld tot een gevangenisstraf van twaalf jaar. Zijn rechtszaak voldeed niet aan de internationale normen voor eerlijke en onpartijdige rechtspraak en zijn veroordeling was politiek gemotiveerd. Vergelijkbare veroordelingen van leden van de oppositiepartij zijn vrij gebruikelijk en laten zien dat er geen onpartijdige rechtspraak is in Cambodja. Deze uitspraken van de rechtbank belemmeren de basismensenrechten, waaronder de vrijheid van meninguiting en het recht op een eerlijk proces.
Ik maak ernstig bezwaar tegen de veroordeling van Sam Rainsy en anderen die net als hij gebruikmaken van hun recht op vrijheid van meningsuiting en ik roep de Cambodjaanse regering op te stoppen met deze tirannie. We moeten Cambodja er op internationaal niveau aan herinneren dat het moet streven naar democratie en moet ophouden met de selectieve toepassing van wetten op een manier die in strijd is met de rechten van individuen. Ik wil in het bijzonder de Commissie verzoeken er bij Cambodja op aan te dringen dat het geen nieuwe ngo-regels moet gebruiken om de oppositie en het maatschappelijk middenveld te beperken.
namens de PPE-Fractie. - (FI) Mijnheer de Voorzitter, de behandeling van Sam Rainsy is slechts het topje van de ijsberg met betrekking tot de autoritaire controle en politieke macht die de regerende partij in Cambodja op een rechtbank uitoefent om alle kritiek op de regering te doen verstommen. Deze regering heeft natuurlijk de onderdrukking van het maatschappelijk middenveld en de bevordering van een eenpartijstelsel als hoofddoel. Dat komt ook tot uiting in de veroordeling van Rainsy, waarmee wordt geprobeerd te voorkomen dat hij deelneemt aan de verkiezingen in 2013.
Zoals hier al is gezegd, is de Europese Unie de grootste afzonderlijke donor van Cambodja en het is daarom belangrijk dat wij ons in deze resolutie niet slechts tevredenstellen met het veroordelen van het grote aantal mensenrechtenschendingen in het land, het ontbreken van een adequaat functionerend rechtssysteem en de politisering van de strijdkrachten. Wij moeten hen ook in duidelijke bewoordingen wijzen op de samenwerkingsovereenkomst tussen de Europese Unie en Cambodja en vooral op artikel 1 daarvan, waarin wordt geëist dat de mensenrechten worden gerespecteerd. Het moet gevolgen hebben wanneer de burgervrijheden voortdurend worden geschonden en de Europese Unie moet een duidelijke verbetering van de mensenrechtensituatie als voorwaarde stellen voor het voortzetten van financiële steun.
De gevangenisstraf van twaalf jaar waartoe de Cambodjaanse oppositieleider Sam Rainsy is veroordeeld is in feite een ernstige mensenrechtenschending en een schaamteloze uiting van de autoritaire praktijken die het politieke leven in Cambodja kenmerken. Na zijn verwijdering uit de Nationale Assemblee, de ontneming van zijn parlementaire immuniteit tot driemaal toe, de talloze moordaanslagen die hij heeft overleefd en de moord op tientallen van zijn aanhangers, is Sam Rainsy nu bij verstek veroordeeld voor zijn protesten, die een sterke politieke lading hadden.
In feite is het uiteindelijke doel van het vonnis dat in september is gewezen, te voorkomen dat de leider van de oppositie zich kandidaat kan stellen voor de verkiezingen die over ruim twee jaar moeten plaatsvinden. Hierdoor worden de kansen van Cambodja om uit te groeien tot een democratie voorgoed op het spel gezet. In aanvulling op de oproepen die via deze resolutie aan de Cambodjaanse regering worden gedaan en waarmee wordt verzocht om het beëindigen van politieke vervolgingen, wil ik een verzoek doen aan de hoge vertegenwoordiger voor het buitenlands en veiligheidsbeleid van de Europese Unie om de nodige druk uit te oefenen op de autoriteiten teneinde hen te bewegen de politieke en institutionele hervormingen te hervatten die noodzakelijk zijn om een echte democratie tot stand te brengen.
namens de Verts/ALE-Fractie. - (DE) Mijnheer de Voorzitter, Cambodja is een buitengewoon mooi land met een rijk verleden, hoewel dit verleden en het land ook verschrikkelijke kanten hebben. Een bijzonder actueel geval: mensen verdwijnen, en mensen worden zonder redenen vastgehouden, er is sprake van grote corruptie, illegale toe-eigening van land, illegale houtkap, enzovoorts. Wat ons als leden van het Parlement de grootste zorgen moet baren is echter het feit dat diegenen die dit aan de kaak stellen en kritiek uiten, van de straat worden gehaald, in schijnprocessen worden veroordeeld en worden opgesloten.
Sam Rainsy, oppositieleider in Cambodja, werd reeds verschillende keren vervolgd. In 1995 werd hij uit het Parlement gezet, nadat hij gekozen was. Het is hem gelukt, weer terug te komen. Bij verkiezingsbijeenkomsten vonden verschillende aanslagen plaats, een daarvan had 80 doden als gevolg. Ik heb Sam Rainsy zelf in Cambodja kunnen bezoeken en heb hem leren kennen als een uitsproken vredelievende persoon, als een overtuigde voorvechter van de democratie en de mensenrechten. Kort geleden werd hij zonder gegronde redenen vanwege een symbolische actie tot twaalf jaar celstraf veroordeeld.
Wie de leider van de oppositie opsluit, sluit daarmee een groot deel van de bevolking van zijn land op die door deze persoon wordt vertegenwoordigd. Wie de leider van de oppositie opsluit om te verhinderen dat hij aan de volgende verkiezingen kan deelnemen, dwarsboomt daarmee ook de democratie en de uitoefening van de burger- en mensenrechten. Ik ben van mening dat we dit niet mogen accepteren en doe een beroep op de Commissie om met name de naleving van artikel 1 van de samenwerkingsovereenkomst met Cambodja te eisen, namelijk de eerbiediging van de mensenrechten in Cambodja als voorwaarde voor bijstand van de Europese Unie.
namens de ECR-Fractie. - (PL) Ik ben twee keer in de gelegenheid geweest om Cambodja te bezoeken. De eerste keer was twee jaar geleden met de waarnemingsmissie van het Europees Parlement ten tijde van de parlementaire verkiezingen, de tweede keer was een half jaar geleden. Ik moet zeggen dat Cambodja een land is dat zich de laatste jaren op economisch gebied bijzonder snel heeft ontwikkeld, net als andere landen uit die regio. Helaas gaat de snelle economische groei van Cambodja niet gepaard met democratisering. Zonder sterke media die de regerende partij controleren, zonder sterke oppositie, zonder sterke niet-gouvernementele organisaties kan er namelijk geen sprake zijn van echte democratie.
De veroordeling van Sam Rainsy, overigens niet zijn eerste, is een nieuwe klap voor de oppositie. Als dit vonnis bevestigd wordt, kan Sam Rainsy zich niet kandidaat stellen bij de komende parlementsverkiezingen, hoewel hij behoorlijk populair is in zijn land. Het is een merkwaardig vonnis omdat in de dertig jaar na de val van het regime van de Rode Khmer, vele leiders van het regime in Cambodja nog steeds niet zijn berecht. De stabiliteit in de regio is ook zeker niet gebaat bij het betwisten van de grens tussen Cambodja en Vietnam. Deze kwestie moet echter langs politieke weg opgelost worden en niet via een gerechtelijk vonnis.
Hoewel ik de aanzienlijke ontwikkeling erken die Cambodja heeft doorgemaakt sinds het regime van Pol Pot, vind ik het verontrustend wanneer de regering van Cambodja besluit het proces van het opbouwen van een democratisch systeem niet af te maken, wat helaas in veel landen is gebeurd. Cambodja heeft zich in een aantal internationale verdragen, waaronder het samenwerkingsverdrag met de Europese Unie, verbonden tot het waarborgen van de fundamentele rechten van zijn burgers en de invoering van democratische beginselen op zijn grondgebied. De Europese Unie moet in duidelijke bewoordingen eisen dat de Cambodjaanse regering zich aan haar verplichtingen houdt.
(RO) Zoals reeds is opgemerkt is Sam Rainsy twee maal veroordeeld tot een gevangenisstraf. De straf van tien jaar waartoe hij nu is veroordeeld op beschuldiging van het verspreiden van valse informatie en het vervalsen van overheidsstukken, is opgeteld bij zijn eerdere straf van twee jaar. Zoals mijn collega's ook hebben gezegd, is dit een doorzichtige poging om zijn deelname aan de volgende verkiezingen te blokkeren. Er is een probleem met de procedure die in dit hele verhaal is gevolgd, en dat is dat Sam Rainsy bij verstek is veroordeeld in een zaak die achter gesloten deuren is behandeld en die, volgens de berichten, werd gekenmerkt door talloze onregelmatigheden.
Er zijn een paar lichtpuntjes. Cambodja heeft alle aanbevelingen van de Mensenrechtenraad van de Verenigde Naties in de universele periodieke doorlichting geaccepteerd. We merken ook op dat er een nieuw wetboek van strafrecht en een nieuwe wet tegen corruptie zijn aangenomen. We zullen uiteraard nog moeten zien hoe deze in de praktijk ten uitvoer zullen worden gelegd. We zullen Cambodja blijven herinneren aan de aanbevelingen die onze verkiezingswaarnemingsmissies in het verleden hebben gedaan. De oprichting van een effectieve mensenrechtencommissie is een belangrijke doelstelling. We verwelkomen het voornemen van de regering om hiermee door te gaan en haar initiatief voor het instellen van een gezamenlijk forum met de organisaties van het maatschappelijk middenveld.
Er is geen alternatief voor een geduldige dialoog. Als we niet worden gezien als een belangrijke speler in de ontwikkeling van het land, verspelen we de kans om de gebeurtenissen te beïnvloeden. Maar we kunnen veel doen in Cambodja op alle niveaus, van het kantoor van de premier tot het maatschappelijk middenveld. We zullen de positieve initiatieven die Cambodja neemt voor de mensenrechten, ontwikkeling en gendergelijkheid blijven stimuleren en tegelijkertijd blijven aandringen op een werkelijk pluralistische parlementaire democratie, een vrijere pers en een onafhankelijkere rechterlijke macht.
De mensenrechtensituatie in Cambodja baart steeds meer zorgen. We kampen met het probleem van grove mensenrechtenschendingen door de autoritaire regering, die de democratie uitholt. Als Cambodja's grootste donor moet de EU snel actie ondernemen om de Cambodjaanse burgers te beschermen en hun te verzekeren dat er geen terugslag komt in het democratisch proces. Ik zou deze gelegenheid willen aangrijpen om me tot de Cambodjaanse regering te richten met het verzoek zo spoedig mogelijk gevolg te geven aan het verslag van de speciaal rapporteur van de Verenigde Naties. De zaak-Sam Rainsy brengt het onrecht in Cambodja aan het licht, waar de heer Rainsy, als leider van de oppositiepartij en parlementslid, is geconfronteerd met wat alleen maar kan worden gezien als een doelbewuste poging om elke vorm van oppositie tegen de autoritaire regering de kop in te drukken. Er moet een eind komen aan het beschuldigen en vasthouden van personen die als een bedreiging voor de regering worden gezien. Bovendien hebben de burgers nog steeds geen waarborg voor de onafhankelijkheid en onpartijdigheid van de rechterlijke macht. Deze kwesties moeten onder ogen worden gezien en onmiddellijk worden aangepakt door dit Parlement om de Cambodjaanse burgers ervan te verzekeren dat dit Parlement zich blijft inzetten voor hun recht op democratie.
het asielbeleid; -de voorschriften met betrekking tot de overschrijding van de buitengrenzen van de lidstaten door personen en de uitoefening van de controle daarop; -het immigratiebeleid en het beleid ten aanzien van onderdanen van derde landen; -de strijd tegen de illegale drugshandel; -de bestrijding van fraude van internationale omvang; -de justitiële samenwerking in burgerlijke zaken.De mogelijkheid om artikel 100 C van het Verdrag toe te passen op deze zes gebieden werd in het verleden slechts eenmaal onderzocht. In verklaring nr. 31 betreffende het asielbeleid, die als bijlage aan de Slotakte van het Verdrag betreffende de Europese Unie is gehecht, wordt de Raad namelijk verzocht prioriteit te verlenen aan de behandeling van vraagstukken in verband met het asielbeleid van de lidstaten, met het doel vóór eind 1993 een gemeenschappelijk optreden vast te stellen om aspecten van dat beleid te harmoniseren.
Na dit initiatief heeft de Commissie - ondanks de permanente druk van het Parlement - geen verder onderzoek naar deze kwestie verricht of een andere actie op dit vlak ondernomen, zodat kostbare tijd verloren is gegaan en men wat de derde pijler betreft van stagnatie kan spreken. Als we nu zouden aandringen op de snelle toepassing van artikel K.9, zouden we - zoals de Commissie opmerkt - evenwel complicaties veroorzaken wat betreft de communautarisering van verschillende gebieden en de indruk wekken dat de bestaande procedure ons past, terwijl we in werkelijkheid vaststellen dat de aanwending van artikel K.9 bepaalde nadelen inhoudt.
ten eerste, de communautarisering geschiedt via overdracht naar artikel 100 C, met alle beperkingen die daaruit voortvloeien; -ten tweede, deze overdracht betreft niet alle in artikel K.1 genoemde terreinen, maar slechts zes ervan. De justitiële en politiële samenwerking in strafzaken en de douanesamenwerking zijn ervan uitgesloten; -ten derde, het Europees Parlement beschikt in het kader van artikel 100 C slechts over het recht te worden geraadpleegd en kan niet optreden op gebieden welke nochtans de burgers die het vertegenwoordigt, betreffen; -ten vierde, de procedure van artikel K.9 is uiterst omslachtig. Een besluit om één van de zes gebieden naar artikel 100 C over te dragen, moet door de Raad met eenparigheid van stemmen worden genomen. Parallel daaraan moeten de lidstaten dit besluit overeenkomstig hun onderscheiden grondwettelijke bepalingen goedkeuren. Dat betekent bijvoorbeeld dat in Denemarken de aanneming ervan moet plaatsvinden met een meerderheid van vijfzesde in de Folketing of met een meerderheid van de leden van de Folketing plus een meerderheid bij een te houden referendum.-ten vijfde, artikel 100 C biedt geen garantie voor de uitoefening van een voldoende democratische controle door het Parlement.Om die redenen moeten we er thans vooral op aandringen dat de derde pijler één van de hoofdpunten op de agenda van de Intergouvernementele Conferentie vormt. Als we werkelijke vooruitgang willen boeken op het vlak van de toenadering tussen de Unie en haar burgers, lijdt het immers geen twijfel dat de samenwerking op het gebied van justitie en binnenlandse zaken dient te worden gestimuleerd.
Mijnheer de Voorzitter, dames en heren, het verslag van mevrouw Lambraki over de toepassing van artikel K.9 komt op een interessant moment. Het debat in onze commissie verliep parallel met het debat in de intergouvernementele conferentie over de volgende vragen: wat gebeurt er met de derde pijler? Wat gebeurt er met de thema's die nu in de derde pijler zijn ondergebracht? Hoe moeten die thema's in het herziene Verdrag worden behandeld? Wat moet naar de eerste pijler worden overgebracht en wat zeker niet? Wat moet, als het naar de eerste pijler wordt overgebracht, democratisch worden gestructureerd en hoe?
Daarom zal ik niet meteen met een van de thema's in het verslag beginnen, maar eerst een vraag stellen. De jongste weken heeft men ons meermaals laten weten dat men - de waarnemers van het Parlement in de intergouvernementele conferentie zouden daarover bij gelegenheid wat meer moeten kunnen zeggen - voornemens is een aantal belangrijke aspecten van het communautaire beleid zoals de drugsbestrijding, de immigratie en het asielrecht, waarover ook mevrouw Lambraki het heeft, in een nieuwe pijler, een soort eerste pijler bis, onder te brengen. Men zou dus die aspecten van de derde naar de eerste pijler willen overbrengen, maar dan in een speciale structuur zodat wel Gemeenschapsrecht ontstaat, maar buiten de bevoegdheid van het Europees Parlement.
In die eerste pijler bis zouden dus een aantal elementaire en volstrekt noodzakelijke beleidsterreinen onder het Gemeenschapsrecht en het communautaire beleid vallen - wat wij toejuichen -, maar zonder dat daarop enige democratische controle mogelijk is. Dat lijkt mij in het gehele debat, ook over artikel K.9, het ideologische kader te zijn. In ronkende verklaringen betoogt men telkens opnieuw dat wij een gemeenschappelijke asielstrategie nodig hebben. Men had het hier al over de wedloop naar de machteloosheid. Ik vind die term wat hard en wens hem dan ook niet te gebruiken. Het telkens opnieuw neerwaarts nivelleren van de asielnormen naar de kleinste gemene deler toe, waardoor wij uiteindelijk alles afsluiten, is een strategie die sommige regeringen meer dan andere voorstaan, maar die in elk geval bestaat.
Wat de immigratie en de drugsbestrijding betreft, is de situatie vrijwel dezelfde. Het debat verloopt op dezelfde manier. Niemand betwist dat wij gemeenschappelijke maatregelen nodig hebben. Niemand betwist dat de nationale staten in de Europese Unie bepaalde fenomenen niet meer aankunnen. De Europese Unie is het niveau en de organisatie waarop en waarin men het doeltreffendst kan samenwerken en de problemen het best kan aanpakken. Ook dat staat buiten kijf. Dat men bij de communautarisering van die beleidsterreinen de nationale parlementen steeds nadrukkelijker uitsluit van de wetgevingsprocedure en de controle op de nieuwe organisaties die op dat terrein ontstaan is een eerste aspect. Een tweede aspect is dat men de democratische controle en de wetgevende bevoegdheden niet aan het Europees Parlement overdraagt. Daardoor ontstaat in de Europese Unie een democratisch tekort dat, als niet krachtig wordt ingegrepen, gevaarlijk groot dreigt te worden. Wij zouden dat graag doen, maar hebben daartoe jammer genoeg de macht niet.
Het verslag van mevrouw Lambraki komt dan ook op een uiterst interessant ogenblik. Dit verslag heeft betrekking op het instrumentarium van artikel K.9 dat, in combinatie met artikel 110 van het Verdrag, de overbrenging van de hierboven genoemde beleidsterreinen - asiel en immigratie, burgers van derde landen, drugsbestrijding en internationale fraudebestrijding - naar de eerste pijler mogelijk maakt. Wat wij hier vandaag beslissen, is misschien al door andere overwegingen op de intergouvernementele conferentie en in de Raad achterhaald. Wij vermoeden dat, maar officieel weten wij niets. Deze situatie is het beste bewijs dat de kwestie van de politieke organisatie in verband met die thema's eigenlijk alleen nog als een toenemende en steeds gevaarlijker ontdemocratisering van ons beleid in de Europese Unie moet worden beschouwd. Het verslag van mevrouw Lambraki wijst op die fenomenen en geeft aan hoe men daarin verandering kan brengen, maar komt op een ogenblik waarop men misschien al een stap verder is en het Europees Parlement misschien al voor een stuk buitenspel heeft gezet. Dat is het jammerlijke aan dit debat.
Mijnheer de Voorzitter, artikel K.9, de zogenaamde "passerelle" naar artikel 100 C, geeft het Parlement enkel een raadgevende stem in wetgevingskwesties. Uit democratisch oogpunt is dat een absurde situatie, aangezien noch het Europese Parlement, noch de nationale parlementen de mogelijkheid van controle hebben. Dat artikel K.9 zo is geformuleerd, is één voorbeeld van het zogenaamde "democratisch tekort" . Daarbij komen de Deense problemen die in Edinburgh belicht zijn, waarop mevrouw Lambraki al zo duidelijk heeft gewezen.
Artikel K.9 is één enkele keer toegepast, namelijk in verband met de vraag of schoolkinderen op schoolreisje moeten; dat is niet bepaald een belangrijke kwestie in het licht van alle ernstige zorgen die wij in Europa hebben. Om K.9 toe te passen is er unanimiteit in de Raad nodig, wat zo goed als onbereikbaar is. De hele constructie sneuvelt derhalve door haar eigen absurditeit. De Commissie deelt deze mening. De juridische, of liever gezegd, niet -juridische situatie, is ernstig, aangezien het gaat om de veiligheid van de burgers, een kwestie die elke dag belangrijker wordt, en waarvan bedacht dient te worden dat ze het basisgevoelen van de burgers tegenover "de Europese gedachte" sterk beïnvloedt.
Het verslag over artikel K.9 is helaas zo laat gepresenteerd dat we geen nieuwe, verdere speelruimte hebben vóór de herziening van het Verdrag op de Intergouvernementele Conferentie. Het is echter positief dat Commissaris Gradin nu - ondanks de huidige problemen met het Verdrag - het initiatief genomen heeft voor verscheidene goede voorstellen inzake het asielbeleid, de zogenaamde burden sharing , immigratie, corruptie en synthetische drugs. Misschien dat wij ook mogen hopen op een mededeling inzake de georganiseerde misdaad. De ontwikkeling zal naar alle waarschijnlijkheid de gebreken van artikel K.9 duidelijk maken.
De probleemstellingen rond een verslag dienen binnen de parlementaire commissie te worden behandeld. Over wijzigingsvoorstellen dient eerst in de commissie te worden onderhandeld respectievelijk gestemd. Pas daarna, d.w.z. als men het niet eens kan worden, kunnen er redenen zijn om amendementen voor te leggen aan de voltallige vergadering. Als men dit echter doet door punten toe te voegen die niets nieuws inhouden, vind ik dat verwerpelijk. De werkwijze van het Parlement moet serieuzer worden gemaakt, door zulk gedrag te ontmoedigen. O.a. om deze reden zullen wij tegen alle amendementen stemmen, met uitzondering van amendement nr. 5, dat wij speciaal willen aanbevelen, aangezien het de aandacht vestigt op iets wat niet in het verslag wordt behandeld, en omdat het de moeite waard is om te worden gesteund en benadrukt.
De Intergouvernementele Conferentie dient het aanpakken van het interne veiligheidsprobleem in Europa als een van haar belangrijkste taken te zien en de vereiste wijzigingen inzake artikel K.9 in gang te zetten. De verantwoordelijkheid ligt nu bij de regeringen van de lidstaten, en wij, Europarlementariërs, let wel, moeten er zeer goed aan denken na de Intergouvernementele Conferentie artikel K.9 heel grondig te evalueren, en geen voorstel te steunen dat gebreken vertoont op het punt van de veiligheid, vrijheid en zekerheid van de burgers van Europa.
De conclusies van dit verslag houden in dat wij de derde pijler zo snel mogelijk volledig moeten communautariseren. Mijn fractie wijst die drastische keuze af. Wij verkiezen een pragmatische aanpak waarbij de verantwoordelijkheid krachtens het subsidiariteitsbeginsel bij de lidstaten wordt gelegd. Als overheveling van bevoegdheden naar de Gemeenschap nuttig is voor de veiligheid van de Europese burgers, laten wij dat dan doen. Als een gezamenlijk optreden van de staten voldoende is, hoeven wij de procedure niet te verzwaren.
In die geest heeft de Raad van Dublin een werkgroep over de samenwerking op het gebied van de justitie ingesteld om een praktisch concept uit te werken en een aantal bepalingen te formuleren om onder meer de transnationale criminaliteit en de illegale drugshandel te bestrijden. Die werkgroep zal in maart haar conclusies voorleggen. Zo zal de IGC over gegevens beschikken om de derde pijler doeltreffender te maken. Dat is een onontbeerlijke voorwaarde om de Unie dichter bij de burger te brengen en dus geliefder te maken.
Mijnheer de Voorzitter, wij zullen het verslag van mevrouw Lambraki goedkeuren. De procedure waarin artikel K.9 van het Verdrag van Maastricht voorziet, doet problemen rijzen die in de eerste plaats ons, leden van het Parlement, aangaan. Europa wil in het kader van het Verdrag betreffende de Europese Unie iets doen aan het tekort aan veiligheid van de Europese burgers, maar door de toepassing van de huidige teksten is in de plaats daarvan een democratisch tekort ontstaan. Men had het hier al over de logheid van de procedure waarin het Verdrag voorziet om de communautarisering van de bepalingen van de derde pijler te bepleiten.
Ook wij wensen de communautarisering van de derde pijler en een doeltreffender parlementaire controle. Ik heb daartoe zelf een verslag over de intergouvernementele conferentie opgesteld en aan de premier van mijn land overhandigd. Die heeft beloofd dat hij het aan de intergouvernementele conferentie zou voorleggen. In dat verslag beschrijf ik meer bepaald hoe de nationale parlementen bij de parlementaire controle op de Europese regelgeving zouden moeten worden betrokken, meer in het bijzonder bij het debat over de overeenkomsten die in het kader van de derde pijler worden gesloten.
Het grote probleem is dat de Europese parlementen, na de goedkeuring van de bepalingen, op de nieuwe Europese regelgeving vertrouwen maar van elke democratische controle afstand doen. Die parlementaire controle, die voorheen door de nationale parlementen werd uitgeoefend, wordt door geen enkele bepaling aan het Europees Parlement overgedragen zodat dit zijn dubbele opdracht van controle en politieke stimulans niet kan vervullen. Het gebrek aan veiligheid, dat wij allen willen bestrijden, wordt inmiddels door een gebrek aan democratie vervangen. Dat is volgens mij een van de punten die wij hier in het Parlement zouden moeten bespreken.
Mijnheer de Voorzitter, ik hoef u niet te zeggen dat wij tegenstander zijn van de totstandbrenging van een eerste pijler bis, waardoor men het Europees Parlement zijn bevoegdheden en prerogatieven op het gebied van de controle zou ontnemen. De bepalingen in het kader van de derde pijler moeten naar de Gemeenschap worden overgeheveld. De meeste leden van dit Parlement willen de intergouvernementele conferentie nogmaals verzoeken op dat terrein ernstige vooruitgang te boeken. Als de intergouvernementele conferentie op de wens van de ruime meerderheid van ons Parlement ingaat, zullen wij tot de Europese burgers kunnen zeggen dat wij een einde hebben gemaakt aan het gebrek aan democratie en parlementaire controle, die in ons parlementair bestel de regel moeten zijn.
Mijnheer de Voorzitter, dames en heren, geachte heer Schulz, ik heb vandaag met genoegen naar de verschillende sprekers geluisterd. Ik meen dat wij hier een operettedebat voeren over iets dat niet eens meer op de agenda staat. Zoals de heer Schulz al heeft gezegd, wordt de vraag naar de overgang van K.9 naar K.1 niet gesteld, maar is de vraag in hoever de aangelegenheden van de derde pijler in de praktijk naar de eerste pijler worden overgebracht. Zoals de zaken op dit ogenblik worden aangepakt, krijgen wij, zoals alle collega's hebben gezegd, alleen maar nog meer intergouvernementele en intercontinentale overeenkomsten en nog minder communautarisering en dus Europese debatten die door het Europees Parlement en het Europees Hof van Justitie kunnen worden gecontroleerd. Dat is een rampspoedige ontwikkeling. Op die manier stapt men af van de idee van een Europese instelling die op soevereine instellingen moet toezien. Daarom meen ik dat wij de regeringen harder moeten aanpakken om ze de rol van het Parlement te doen versterken. Wij moeten echter ook de filosofie van dit debat vastberaden aanpakken.
Wij zeggen altijd dat Europa voor de burgers meer vrijheid betekent. Wij maken de mensen echter bang voor hun veiligheid terwijl wij tegelijkertijd ook de vrijheid beperken. Meer veiligheid betekent minder vrijheid. Het beste voorbeeld daarvan is Schengen, het debat over het vrij verkeer en de uitvoering van artikel 7a. Met het vrij verkeer hebben wij ingestemd. Wij kunnen het echter niet realiseren en beperken ons daarom tot intergouvernementele overeenkomsten om de veiligheid te waarborgen. Daarom meen ik dat dit verslag zonder meer te laat komt en noem ik dit een schijndebat. Dit punt staat niet meer op de agenda. Op de agenda staat nu het debat over de vrijheid van de burgers. Zij die in Europa terecht op veiligheidsproblemen wijzen, mogen het garanderen van de veiligheid van de burgers en de afschaffing van de noodzakelijke vrijheden niet door elkaar halen. De burgers willen in veiligheid leven. Zij willen echter ook meer vrijheid en die brengen wij op dit ogenblik slechts in beperkte mate tot stand. Onze fractie zal zich bij de stemming onthouden. Dit verslag heeft vandaag geen enkele zin meer. Vandaag moeten wij ons ervoor inspannen dat de derde pijler, als die tot een eerste pijler bis wordt omgevormd, echt wordt gecommunautariseerd zodat het Europees Parlement en het Hof van Justitie controle kunnen uitoefenen. Daarover ben ik het met de heer Schulz eens.
Nu wij dat hebben vastgesteld is de vraag of wij, zoals dat gebeurt in een verslag dat het Franse parlement onlangs ter goedkeuring is voorgelegd, elke bevoegdheid aan het Europees Parlement en het Hof van Justitie ontzeggen en alleen maar meer bevoegdheden voor de nationale parlementen eisen? Dat laatste punt moet beslist worden onderzocht. Ik wijs erop dat de meeste resoluties van het Europees Parlement over de derde pijler voor een versterking van de rol van de nationale parlementen pleiten. Dat is echter onvoldoende. Hoe kan men immers de noodzaak van een harmonisatie op Europees niveau erkennen en tegelijkertijd voor een hernationalisatie van de democratische en jurisdictionele controle pleiten? Die meningsverschillen tussen hen die zich over de IGC zullen moeten uitspreken beloven niet veel goeds. Daarom verzoekt mevrouw Lambraki de Commissie terecht de resultaten van de IGC te beoordelen om, als die te teleurstellend zijn, eventueel een nieuw initiatief op basis van artikel K.9 te nemen.
Mijnheer de Voorzitter, dames en heren, volgens de heer Cohn-Bendit is dit een operettedebat. Een operette is gewoonlijk een ietwat oppervlakkig, maar niettemin onderhoudend spektakel. Het betoog van de heer Cohn-Bendit was echter allesbehalve boeiend. Ik vind dat wij hier een spookdebat voeren, niet alleen omdat hier zo weinig afgevaardigden aanwezig zijn, maar vooral omdat artikel K.9 al lang achterhaald is. In zekere zin is dat artikel de blindedarm van het Verdrag van Maastricht. Misschien heeft het vroeger wel iets betekent, maar nu is het door de gebeurtenissen al lang achterhaald. Daarom is dit een spookdebat.
Artikel K.9 is aan zijn eigen gebreken ten onder gegaan. Men heeft het soms een brug naar de eerste pijler genoemd. Die brug was echter van bij het begin onbruikbaar. Ze vereiste immers eenparigheid in de Raad. Welnu, u weet hoe moeilijk die in omstreden kwesties wordt bereikt. In de tweede plaats vereiste ze de ratificatie van de akkoorden overeenkomstig de grondwetten van de verschillende nationale staten. Die procedure kan oneindig lang aanslepen. Artikel K.9 is volkomen onbruikbaar gebleken en is op dit ogenblik een van de gespreksonderwerpen op de intergouvernementele conferentie. Maar zelfs als de intergouvernementele conferentie voor de overheveling van bevoegdheden van de derde naar de eerst pijler niets nieuws oplevert, kunnen wij niet naar artikel K.9 teruggrijpen omdat dat artikel onbruikbaar is gebleken.
Het is ook duidelijk geworden dat er nog een onopgelost conflict tussen het Parlement, de Raad en de Commissie bestaat. In de derde pijler vindt men immers ook artikel K.6, dat het Parlement het recht verleent regelmatig op de hoogte worden gebracht en over de voornaamste aspecten van de activiteiten - zo luide de ietwat omslachtige tekst van het Verdrag - te worden geraadpleegd. Die bepalingen heeft de Raad stelselmatig niet toegepast en omzeild. Als die bepalingen ook na de intergouvernementele conferentie in het Verdrag blijven staan, stevenen wij zonder enige twijfel af op een zwaar conflict met de Raad of moet er een interinstitutioneel akkoord komen dat duidelijk bepaalt wanneer het Parlement over aangelegenheden van de derde pijler moet wordt geïnformeerd en wanneer het daarover moet worden geraadpleegd.
Het Europees Parlement is nog nooit behoorlijk geraadpleegd. Raadpleging betekent dat de Raad ons een besluit dat hij zou willen nemen vooraf voorlegt, het Parlement de gelegenheid biedt zich daarover uit te spreken en vervolgens zijn standpunt rechtvaardigt tegenover wat het Parlement zegt. De Raad is natuurlijk niet verplicht te doen wat het Parlement zegt, maar moet zich wel over het standpunt van het Parlement beraden. Dat is nog nooit gebeurd. De Raad heeft dat bij alle belangrijke overeenkomsten stelselmatig en ten onrechte verzuimd. Dat is het conflict waarmee wij ons als Parlement moeten bezighouden en dat wij moeten aanpakken zodra de intergouvernementele conferentie beëindigd is.
Het tweede discussiepunt is de procedure. In het Europees Parlement bestaat een verrassend grote consensus over het feit dat tenminste een aantal onderdelen van de derde pijler naar de Gemeenschap moet worden overgeheveld. Eensgezind noemt men daarbij het asiel, de immigratie, het visumbeleid en de veiligheid aan de buitengrenzen. Ik hoor dat met verbazing zeggen. Een gemeenschappelijk asielrecht zou betekenen dat in Europa van Finland over Duitsland en Frankrijk tot Portugal en Spanje hetzelfde asielrecht geldt. Ik stel mij de vraag hoe een dergelijk asielrecht er dan moet uitzien. Ik hoor met grote verbazing dat de heer Cohn-Bendit voor een gemeenschappelijk asielrecht pleit. Van de groenen heb ik op het gebied van het asielrecht nog niets gehoord dat ook maar de geringste kans maakt om de basis te worden voor een gemeenschappelijk asielrecht dat zowel in Groot-Brittannië als in Zweden en Griekenland geldt. Ik ben er immers stellig van overtuigd dat de Europese partners de Duitse wet niet onvoorwaardelijk als voorbeeld willen nemen. Dat zou van ons, Duitsers, ook vergen dat wij onze opvattingen over het asielrecht met het oog op de communautarisering met die van anderen vergelijken en dat wij niet aan onze eigen normen vasthouden. Om tot een gemeenschappelijk asielrecht te komen is dat onontbeerlijk. Ook op andere beleidsterreinen is communautarisering beslist een moeilijke opdracht.
Mijnheer de Voorzitter, de kwestie die wij nu bespreken heeft betrekking op een aantal belangrijke terreinen, bijvoorbeeld immigratie en asiel, visumplicht, de strijd tegen de drugshandel, mensenhandel en internationale misdaad. Volgens mij zijn dit kwesties die wij in Europa gemeenschappelijk moeten oplossen - dat is belangrijk. De vraag is dan hoe deze kwesties het beste kunnen worden opgelost. Hiervoor zijn meer internationale en Europese samenwerking en doelmatiger maatregelen nodig. Volgens mij is dat echter niet hetzelfde als dat alles van de derde pijler naar de eerste pijler moet worden overgebracht en besluiten met gekwalificeerde meerderheid moeten worden genomen. Neem nu het drugsbeleid. Wij, Zweden en Noren, hebben een restrictief drugsbeleid. Het staat absoluut niet vast dat wij een in mijn ogen beter en doelmatiger drugsbeleid krijgen als het op een niveau gebracht wordt, waar besluiten met gekwalificeerde meerderheid worden genomen. Het kan slechter worden en leiden tot meer liberalisering en legalisering, wat volledig tegenovergesteld is aan hetgeen wij overwegend noodzakelijk achten om het drugsprobleem op te lossen.
Wij weten ook dat veel EU-burgers en burgers elders in Europa vinden dat de strijd tegen de misdaad en het drugsbeleid een hoge prioriteit moet krijgen, wat juist is. Wij moeten tot maatregelen komen. Veel mensen staan er echter ook aarzelend tegenover om meer besluiten van het nationale niveau naar het supranationale EU-niveau over te brengen. Het gaat er derhalve om, een model te vinden waarin deze tegenstelling wordt opgelost. Als alle in het verslag aangegeven terreinen worden overgebracht van de derde naar de eerste pijler, zou dat een zeer sterke machtsverschuiving betekenen van nationale parlementen naar het EU-niveau, en wel met betrekking tot vraagstukken die door veel burgers als typisch interne, nationale vraagstukken worden ervaren, bijvoorbeeld kwesties met betrekking tot de politie, douane, het civiele recht en het strafrecht. Ook houdt het natuurlijk in dat de invloed van de nationale parlementen minder wordt, als de besluitvorming over deze kwesties op EU-niveau wordt gebracht.
Mijnheer de Voorzitter, met teleurstelling en verdriet heb ik dit verslag en de verschillende adviezen gelezen. Allemaal beweren ze dat de internationale samenwerking, d.w.z. de derde pijler niet functioneert, dat die niet voldoende doelmatig is en daarom moet verdwijnen. Noch de rapporteur, noch de commissie komt tot een analyse van wat er niet functioneert, of tot een definitie van wat wordt bedoeld met doelmatigheid. Ook vraagt niemand zich af waarom het niet functioneert, wat toch het centrale punt is. De meest eenvoudige en oppervlakkige reactie is de schuld te geven aan het vetorecht en aan de vereiste unanimiteit van de besluiten. Niemand lijkt zich af te vragen waarom het zo moeilijk is om tot unanieme besluiten te komen. Het voor de hand liggende antwoord is dat de bevolking en de ministers van de lidstaten niet bereid zijn, of niet het recht hebben, om de juridische kwesties aan de EU en "Brussel" over te laten.
Voor de meeste burgers is het nationale parlementaire systeem bovendien een kwestie van identiteit en democratie. Misschien is deze kwestie zelfs wezenlijker en belangrijker dan de eigen munt. Waar nu voor gepleit wordt, is dat men onder de heilige vlag van de doelmatigheid de derde pijler geheel of gedeeltelijk "communautariseert" . In gewone taal: men wil de EU de bevoegdheid, het recht geven om de afzonderlijke lidstaten en hun bevolkingen te passeren, en dat alles ter vergroting van de doelmatigheid. Dat zou zelfs bijdragen tot de democratie, en Europa en zijn burgers dichter tot elkaar brengen, wat absurd is. Ik wil hier stellen dat het resultaat precies het tegenovergestelde zal zijn: de afstand tussen degenen die besluiten nemen en de burgers in de Unie zal groter worden, zowel figuurlijk als geografisch. De kritiek op de Unie en "Brussel" zal toenemen. Het dreigt bovendien een voedingsbodem te vormen voor extremistische nationalistische partijen en organisaties, en daardoor bij te dragen aan de spanningen en de onrust in de Unie.
Ik kan mij grotendeels aansluiten bij het standpunt van mijn beide Zweedse collega's. Het gaat hier immers om een thema, met name het derde luik, dat voorspelbare reacties oproept en daar zijn twee belangrijke redenen voor. Ten eerste is het een centraal thema in de permanente machtsstrijd tussen het Parlement en de Raad en ten tweede is het een integratieprobleem, misschien wel het belangrijkste integratieprobleem van allemaal. De conclusie van dit spokendebat of deze kleine ingreep, of hoe men het nu ook wil noemen, is zeer eenvoudig, namelijk dat dit artikel K.9. dat als brug moest dienen om de thema's van luik 3 naar luik 1 over te brengen, nooit gebruikt is. Het is onbruikbaar, onder andere wegens de lastige Denen die zich tegen een besluit inzake artikel K.9. hebben verzet. Daarom wordt de conclusie getrokken dat dit artikel weg moet en dat dit thema onvoorwaardelijk een communautaire aangelegenheid moet zijn. Dit is als verzoek aan de intergouvernementele conferentie gericht.
Ik ben het eens met Georges Berthu, die dit onderwerp eerder ter sprake bracht. Het gaat hier over thema's die de kern van het nationale zelfbeschikkingsrecht raken. Er kan geen sprake zijn van overheveling naar de Unie. Het is waarschijnlijk de sterkste vorm van ondermijning van de democratische zelfbeschikking, waarop elke natie recht heeft. Het verzoek aan de intergouvernementele conferentie om hiervan een communautaire aangelegenheid te maken kunnen wij in geen geval steunen. Integendeel, wij zullen het tegenwerken.
We zijn het eens met haar conclusie dat de acties die in het kader van de derde pijler worden ondernomen, in een impasse zijn geraakt. Een kenmerkend voorbeeld hiervan in het recente verleden is de totale passiviteit van de Unie met betrekking tot de gewichtige onthullingen over de betrokkenheid van hoge gezagdragers in Turkije bij de drugshandel. De Duitse rechtbanken, het Europees Waarnemingscentrum voor drugs en drugsverslaving en andere instanties hebben daartegen geprotesteerd, maar de Unie zweeg in alle talen. Dat bewijst dat de mogelijkheid moet worden onderzocht om bepaalde materies waarvoor de derde pijler - met name de intergouvernementele samenwerking - thans bevoegd is, naar het communautair niveau over te hevelen, waarbij we uiteraard de nodige voorzichtigheid en gevoeligheid aan de dag moeten leggen voor de problemen waarnaar de vorige sprekers in het debat hebben verwezen. Zo moeten we ervoor zorgen dat geen nieuw democratisch tekort in het leven wordt geroepen en het Parlement en de andere Unie-instellingen de kans krijgen echt aan de desbetreffende beleidsterreinen deel te nemen en erop toe te zien.
In de eerste plaats moet de Raad, zoals wij hebben gehoord, bij eenparigheid van stemmen beslissen om de in de punten 1 tot 6 van artikel K.1 opgesomde bevoegdheden over te hevelen. Nadat de Raad met die overheveling heeft ingestemd moet hij dat besluit aan de vijftien nationale parlementen ter ratificatie voorleggen. In theorie zouden de stemmingen anders kunnen verlopen, maar in de praktijk geldt voor elke overheveling van de derde naar de communautaire pijler de unanimiteitsregel. Het is dus onwaarschijnlijk dat daarvan gebruik wordt gemaakt. Dat het nog nooit is gebeurd bewijst hoe onwaarschijnlijk dat wel is.
Zelfs indien de overheveling gebeurt, zou de rechtsgrondslag bovendien artikel 100 C zijn, zodat het Parlement over de kwestie alleen maar zou worden geraadpleegd en geen andere bevoegdheden zou kunnen doen gelden. Bovendien gaat het niet om alle aangelegenheden van de derde pijler. Kwesties zoals douanesamenwerking, Europol, justitiële samenwerking en criminaliteit kunnen niet worden overgeheveld. Artikel K.9 is duidelijk geen wondermiddel voor de problemen die men bij de uitvoering van de derde pijler ondervindt.
Als men ons hier in het Parlement een voorbeeld zou geven van een derde-wereldland dat zou toestaan dat het asielbeleid, de grenscontroles, de rechten van onderdanen van derde landen, de bestrijding van het terrorisme, de fraudebestrijding en de drugsbestrijding aan de parlementaire en justitiële controle zouden ontsnappen, zou dat ons met afschuw vervullen. Wij zouden dan zo verbijsterd zijn dat wij elke maand dringende ontwerpresoluties zouden aannemen om die situatie te veroordelen. Toch worden wij hier in het Parlement elke dag met die situatie geconfronteerd. Waarom is dat zo?
De Commissie en de Raad heeft bij twee verschillende gelegenheden onderzocht of een toepassing van artikel K.9 geëigend was. De eerste keer vond plaats toen het Verdrag nog maar een paar maanden van kracht was. Zowel de Commissie als de Raad kwam toen tot de conclusie dat de tijd nog niet rijp was om zich een goed gefundeerd oordeel over de zaak te kunnen vormen. De tweede keer deed zich voor in november 1995, toen de Commissie een rapport voorlegde aan de Raad en het Europees Parlement, waarin wij aanbevalen artikel K.9 niet toe te passen. De reden hiervoor was gelegen in het feit dat de voorbereidende werkzaamheden voor de Intergouvernementele Conferentie al waren begonnen en steeds meer mensen de noodzaak waren gaan inzien van een volledige hervorming van de hele samenwerking op binnenlands en juridisch gebied, d.w.z. alle samenwerking binnen de derde pijler. Onze conclusie was daarom dat het in het beste geval zinloos en in het slechtste geval contraproductief was om in dat stadium een toepassing van artikel K.9 voor te stellen. Er bestond geen enkele twijfel dat iedere poging om met dit artikel kwesties van de derde pijler naar de eerste pijler over te brengen, gedoemd was te mislukken. Zoals ik al eerder heb gezegd, is het voldoende vast te stellen dat voor zo'n voorstel óf een stemming in het Deense Parlement nodig zou zijn, óf een volksreferendum. De enige manier om tot een werkelijk doelmatiger samenwerking te komen is om voor eens en altijd zoveel mogelijk samenwerkingsterreinen van de derde pijler naar de eerste pijler over te brengen.
De Intergouvernementele Conferentie komt nu in een beslissende fase. Dat geldt speciaal voor de discussie op binnenlands en juridisch gebied. De ontwerp-verdragstekst, die het Ierse Voorzitterschap tijdens de conferentie in Dublin in december heeft gepresenteerd, volgt in zekere zin de door de Commissie voorgestelde richtsnoeren. Op andere gebieden gaat het voorstel lang niet ver genoeg. Op deze gebieden gaat de Commissie in de momenteel gevoerde discussies dan ook verder, door Commissaris Oreja hierbij te betrekken. Wij zijn van mening dat het Europees Parlement moet kunnen meepraten over alle kwesties die met de derde pijler te maken hebben; vooral geldt dit met betrekking tot de begrotingsaangelegenheden, waar het Parlement volledig bij betrokken moet zijn.
De maanden die ons nog resten voordat de conferentie wordt afgesloten, zullen vanzelfsprekend door intensieve onderhandelingen worden gekenmerkt. Het is van belang dat wij ons erop richten een zo goed mogelijk onderhandelingsresultaat te bereiken. Enkel op die manier kunnen wij de uitdagingen van de samenwerking op binnenlands en juridisch gebied aan. Dit gaat natuurlijk niet alleen op voor de Commissie, maar het is ook zeer belangrijk dat alle leden van dit Parlement zo veel mogelijk invloed uitoefenen op hun nationale regeringen. Dat is immers ondanks alles de plaats waar wij nu grote inspanningen moeten leveren om ze ervan te overtuigen hoe belangrijk een wijziging van de samenwerking binnen de derde pijler is, zodat deze goed en democratisch kan functioneren en wij op die manier alle belangrijke kwesties kunnen aanpakken waaraan wij ons volgens onze kiezers moeten wijden.
Ik ben het eens met commissaris Gradin die beweert dat het hoog tijd is dat alle niveaus - de Commissie, het Parlement en de nationale parlementen - druk uitoefenen op de regeringen van de lidstaten teneinde te bereiken wat we op dit vlak nastreven. Ik wil er echter op wijzen dat we wellicht meer tijd zouden hebben gehad om de agenda van de Intergouvernementele Conferentie te beïnvloeden, als de Commissie haar standpunt over dit onderwerp eerder had bekendgemaakt - waarom we trouwens hebben verzocht. Ik schaar me dan ook achter de woorden van de heer Cohn-Bendit dat we door de gebeurtenissen werden verrast, zodat het eigenlijk al te laat is.
Mevrouw de Voorzitter, ik wil u en de Vergadering er enkel op wijzen dat ik in een aantal versies van de gezamenlijke ontwerpresolutie, die door zeven fracties is ingediend, een aantal ernstige vertaalfouten gevonden heb. Zo heb ik fouten ontdekt in de Engelse en Spaanse versies. Ze betreffen alleen de redenen en niet de overwegingen of de bepalingen zelf. Ik wil u dan ook vragen dat u er bij de diensten van dit Parlement op aandringt dat alle versies correct vertaald zouden zijn op basis van de oorspronkelijke tekst die door de zeven fracties aan de administratie bezorgd is.
Mevrouw de Voorzitter, er zijn twee amendementen in deze stemming - de amendementen 1 en 11. Het ene amendement is ingediend door de socialistische fractie en het andere is onderschreven door de Fractie van de Partij van de Europese Sociaal-democraten, de Fractie van de Europese Volkspartij, de Fractie van de Europese Liberale en Democratische Partij en de Confederale Fractie Europees Unitair Links - Noords Groen Links. Ik zou de heer Schulz het woord verlenen om te zien of we het niet eens kunnen worden en slechts over één van deze amendementen stemmen aangezien ze bijna identiek zijn.
Mevrouw de Voorzitter, de amendementen 1 en 11 betreffen hetzelfde probleem, dat ik hier kort zou willen toelichten. Tijdens het debat over dit verslag ontstond enige beroering over de vraag of men een terroristische organisatie juist kan omschrijven en dus juist kan zeggen wat dat is. Mevrouw Reding heeft dat probleem voortreffelijk aangepakt en in haar verslag een definitie opgenomen die duidelijk maakt dat binnen de gemeenschap van rechtsstaten van de Europese Unie van rechtsbescherming voor terroristische daden of terroristische organisaties geen sprake zijn. Ik wil dat hier uitdrukkelijk onderstrepen. Organisaties zoals het IRA of de ETA kunnen binnen de Europese Unie geen enkele aanspraak op bescherming maken. Om dat duidelijk te maken zijn deze twee amendementen ingediend. Ik ben bereid mijn amendement 1, dat inhoudelijk vrijwel volledig met amendement 11 overeenkomt, in te trekken als wij het eens kunnen worden om in amendement 11 na de woorden "samenwerking met een gewapende bende" de woorden "in de zin van deze resolutie" in te voegen.
Dames en heren, wij stemmen niet over de bedoeling van de heer Schulz. De heer Schulz heeft voorgesteld zijn amendement in te trekken op voorwaarde dat de Fractie van de Europese Volkspartij een mondeling amendement op amendement 11 aanvaardt en heeft dat mondeling amendement geformuleerd. Mevrouw Reding, de rapporteur, heeft daarmee ingestemd op voorwaarde uiteraard dat er tegen de instemmingbrenging van dat mondeling amendement geen bezwaar is. Wij zullen dat mondeling amendement op het ogenblik van de stemming over amendement 11 in stemming brengen. Dat is duidelijk. Wij hoeven het debat over de grond van de zaak niet over te doen.
Mevrouw de Voorzitter, ik begrijp dat de afgevaardigden willen opschieten. In sommige lidstaten van de Unie heeft het debat dat wij hier thans voeren echter heel wat stof doen opwaaien. Daarom herhaal ik nogmaals dat het geen bijzondere commentaar behoeft dat een rechtsstaat de beginselen van de rechtsstaat tegenover wie dan ook in de rechtspraak moet naleven. Ook de heer Cohn-Bendit weet dat. In die zin was zijn betoog een nummertje. Het is echter belangrijk dat wij hier duidelijk zeggen dat geen enkele terrorist of terroristische organisatie uit een recht een politieke legitimatie...
Wij zijn echter ietwat verrast dat, ondanks wat ik net heb gezegd en ondanks de aanneming van een amendement, zoveel afgevaardigden ja hebben gestemd en dat slechts zo weinigen hebben tegengestemd of zich hebben onthouden. Amendement 5, dat is aangenomen en waarvan de tekst in de definitieve resolutie is opgenomen, zegt immers dat "de immigranten van buiten de Gemeenschap een gelijke behandeling ontvangen op het gebied van economische en sociale rechten, erkenning van burgerrechten, culturele en politieke rechten, en met name het recht voor die vreemdelingen die in een lidstaat woonachtig zijn om te stemmen in de plaatselijke verkiezingen" .
De jaarlijkse ontwerpresolutie over het racisme, zoals ze door de Commissie openbare vrijheden en binnenlandse zaken van het Parlement is voorbereid en ons vanochtend is voorgelegd, zag er beter uit dan de teksten die men ons in de voorbije jaren heeft voorgelegd. Deze keer had men zorgvuldig vermeden de begrippen "racisme" en "beheersing van de immigratie" door elkaar te halen. De amendementen die hier in plenaire vergadering zijn aangenomen hebben van dat goede voornemen echter al snel brandhout gemaakt.
In die amendementen staat dat het Europees Parlement wenst "te wijzen op de positieve bijdrage die de migranten leveren aan de Europese samenleving" (amendement 8) en dat het de lidstaten verzoekt "hun immigratiebeleid hand in hand te doen gaan met een adequaat integratiebeleid" (amendement 2). Dat integratiebeleid wordt beschreven in amendement 5, waarin het Europees Parlement "verlangt dat de immigranten van buiten de Gemeenschap een gelijke behandeling ontvangen op het gebied van economische en sociale rechten, erkenning van burgerrechten, culturele en politieke rechten, en met name het recht voor die vreemdelingen die reeds meer dan vijf jaar in een lidstaat woonachtig zijn om te stemmen in de plaatselijke verkiezingen" .
Wij vinden dat volstrekt onaanvaardbaar. In de eerste plaats sluit men daardoor de ogen voor de realiteit van de huidige immigratie, die vooral het gevolg is van de economische zelfvernietiging van sommige derde landen en die de lidstaten van de Europese Unie veeleer zware lasten oplegt dan nieuwe kansen biedt. In de tweede plaats mogen wij er niet van uitgaan dat migranten die in die omstandigheden toevallig bij ons terechtkomen, geroepen zijn om hier voor altijd te blijven. Ten slotte mogen wij het onderscheid tussen burgers en vreemdelingen niet doen vervagen door de vreemdelingen geleidelijk dezelfde rechten als de burgers te geven. Een natie is immers een lotsverbonden gemeenschap van burgers. Men mag de rechten daarvan niet opeisen zonder ook de plichten op zich te nemen. Daartoe hoeft men alleen maar de naturalisatieprocedure te volgen. Het staat alle belangstellenden vrij die naturalisatie te vragen.
In verband met de stemming over de resultaten van de Raad Visserij juicht mijn fractie het toe dat amendement 5, dat was ingediend door de Confederale Fractie Europees Unitair Links - Noords Groen Links, is aangenomen. Persoonlijk betreur ik dat amendement 7 van dezelfde fractie niet is aangenomen. Beide amendementen betreffen de visserij-overeenkomst met Marokko, de belangrijkste overeenkomst die de Gemeenschap heeft afgesloten. Mijns inziens is de Commissie hier tekort geschoten in haar verantwoordelijkheden aangezien zij aanvaard heeft dat de biologische rustperiode van twee tot vier maand verlengd is en vooral zonder waarborgen dat ook Marokko zelf deze biologische rustperiode in acht zal nemen.
Wij vinden dat het niet nodig is nu een gemeenschappelijke bosbouwstrategie vast te stellen. De Unie staat in verband met de oostelijke uitbreiding voor enorme problemen met betrekking tot de aanpassing van het landbouwbeleid en regionaal beleid. Het is dan niet geëigend om op nóg een gebied een gemeenschappelijk beleid vast te stellen, speciaal omdat er vandaag de dag in de verschillende landen reeds functionerend bosbouwbeleid bestaat. Ieder land heeft een bosbeschermingswet en een autoriteit voor de bosbouwsector.
Een gemeenschappelijke bosbouwstrategie is van twijfelachtige waarde, aangezien de problemen binnen de landen van de Unie zo verschillend zijn. Zo vormt de ontbossing door begrazing bijvoorbeeld een probleem in het Middellandse Zeegebied, terwijl men in de Noordse landen gelden ter beschikking stelt om te voorkomen dat open velden en weidegronden weer dichtgroeien. Bosbranden zijn in de Noordse landen evenmin een probleem van betekenis. In de Noordse landen bestaat ook een goed functionerend milieucertificatiesysteem, en het is bekend dat de concurrerende landen, bijvoorbeeld Canada en de VS, druk hebben uitgeoefend om in zo'n gemeenschappelijk certificatiesysteem lagere criteria vast te leggen dan in dat van de Noordse landen. Er bestaat dan ook een aanzienlijk gevaar dat de milieu-eisen aan bijvoorbeeld de Zweedse bosbouw door een gemeenschappelijk certificatiesysteem lager zullen worden.
Ten slotte zijn wij van mening dat het overbodig is dat de Unie zich in dit document weer tot nieuwe uitgaven verplicht. Als alle voorstellen aangenomen worden, houdt dat een jaarlijkse verhoging van de uitgaven van de Unie in met ongeveer 350 miljoen ecu. Het leeuwendeel van dit bedrag gaat naar twee subsidies, namelijk naar de bestrijding van bosbranden (wat inhoudt dat de steun voornamelijk gaat naar de mediterrane landen) en naar de ACS-landen, d.w.z. voornamelijk de voormalige koloniën. Dat vinden wij verkeerd. Voor zover het Parlement de subsidie voor de bestrijding van bosbranden wil verhogen, wijs ik erop dat er op het ogenblik al zo'n begrotingspost bestaat, en als men de bosbouw in ontwikkelingslanden wil subsidiëren, kan dat het beste geschieden via de gewone uitgaven voor ontwikkelingshulp.
Hoewel ik in Groot-Brittannië een stadsmens zou worden genoemd en ik een voor het grootste deel stedelijk kiesdistrict vertegenwoordig, heb ik een goede reden om het voor de toekomst van de bosbouw op te nemen. Het Redrose-bos in mijn kiesdistrict illustreert voortreffelijk hoe de bosbouw tot de vervulling van een brede waaier van behoeften kan bijdragen. De bosbouw zorgt er voor werkgelegenheid in een gebied dat zwaar onder het industriële verval heeft geleden. De bosbouw verbetert het milieu voor de plaatselijke bevolking en geeft ze een groene long en zuiverder lucht. Het bos is ook een aantrekkingspool voor toeristen en voor de plaatselijke bevolking.
Ik vind het dan ook goed dat in dit verslag voorlichtings- en bewustmakingscampagnes worden voorgesteld om iedereen te doen inzien dat de bosbouw een positieve invloed heeft op het leven van de mens en van de planeet. Wie zich zorgen maakt over de vernietiging van de bossen, zal ongetwijfeld de oproep aan de EU ondersteunen om zich voor de sluiting van een internationale overeenkomst inzake de bescherming van de bossen in te spannen. Wij moeten de ontwikkelingslanden helpen om hun nood aan economische groei met de nood aan schone lucht van de gehele mensheid te verzoenen.
De Deense sociaal-democraten in het Europees Parlement stemmen voor het verslag-Reding, maar tegen het voorstel betreffende de harmonisering van het strafrecht voor zware grensoverschrijdende criminaliteit. Wij delen de bezorgdheid van de rapporteur over het terrorisme in de Europese democratieën en begroeten de coördinatie van de inspanningen om dit te bestrijden. Wij zijn echter genoodzaakt een harmonisering van het nationale strafrecht te verwerpen, ook al is er sprake van zware grensoverschrijdende misdrijven zoals terrorisme. De Europese bevolkingen hebben verschillende opvattingen over de manier waarop hun samenleving zuiver strafrechtelijk georganiseerd moet zijn. Wij zien geen reden om deze opvattingen te krenken door een harmonisering wanneer er voor het overige niets is dat ons belet samen te werken om het terrorisme te bestrijden zonder gemeenschappelijke wetgeving.
Er zijn twee zwaarwegende redenen om tegen dit verslag te stemmen. Eén daarvan is dat het sterk pleit voor meer federalisme in de EU, bijvoorbeeld in paragraaf 28, waarin betreurd wordt dat de eis van unanimiteit " de besluitvorming bemoeilijkt" , paragraaf 32, waarin wordt geëist dat "kandidaat-lidstaten moeten beseffen" dat de EU "staat voor politieke, economische en monetaire eenheid" , en paragraaf 30, waarin wordt betreurd dat bepaalde landen de mogelijkheid hebben tot "opting out" ten aanzien van de bevoegdheid van het Hof van Justitie. In zo goed als elke paragraaf wordt het belang van meer supranationaliteit binnen de EU benadrukt.
De andere reden is dat het verslag duidelijk "rechts getint" is met betrekking tot de algemene politieke richting. Bijvoorbeeld wordt in paragraaf 9 gesteld dat de nationale autoriteiten stappen moeten ondernemen om "bureaucratische en kostbare obstakels uit de weg te ruimen" voor de werkgevers, zodat zij werkgelegenheid kunnen creëren. Deze wijze om aan te geven dat de werkloosheid in de EU berust op de slechte voorwaarden voor het ondernemerschap, is een op neoliberale theorieën gebaseerde analyse, waar wij het niet mee eens zijn.
Ten slotte is er nog een punt dat heftige reacties zal uitlokken, namelijk de harmonisatie van de heffingen en retributies op het niveau van de Unie. Op dat gebied moet de Commissie de problemen pragmatisch aanpakken. Ik betreur dat ze zich van de publieke opinie niets heeft aangetrokken. Als men de wegentol verhoogt, verhindert men dat gezinnen met een bescheiden inkomen gebruik maken van de grote wegen en ontzegt men ze dus de uitoefening van de fundamentele vrijheid om zich te verplaatsen. Op dat punt moet de Commissie ons nieuwe voorstellen voorleggen.
Mevrouw Schmidbauer belicht in haar verslag het belang en de noodzaak van de inaanmerkingneming van de externe kosten van meer bepaald het wegvervoer. De prijs die voor een bepaalde reis wordt betaald dekt vaak slechts een deel van de reële kosten die door verontreiniging, ongevallen en opstoppingen worden veroorzaakt. De omvang van die externe kosten in de gehele Europese Unie, namelijk 250 miljard ecu per jaar, illustreert het belang van het debat en van wat voor Europa op het spel staat. Wij moeten deze tekst dus ondersteunen.
In de EU moeten 15 landen het eens worden over de politieke problemen die elke dag ontstaan. Het vervoersbeleid hangt samen met een groot aantal andere beleidsgebieden. Daarom is het moeilijk om eensgezindheid over het vervoersbeleid te bereiken en zullen er bij elke kwestie altijd aspecten zijn waarmee de een of andere lidstaat niet kan instemmen. Dit verslag is dan ook een compromis. De inhoud is van een hoog niveau, maar er zijn details die verdere toelichting noodzakelijk maken. Zo zijn er delen van het verslag die wij als Denen niet onmiddellijk kunnen goedkeuren. Het betreft echter niet-wetgevende initiatieven en voor de volledigheid zijn wij verplicht het debat de vrije teugel te laten. Zo niet valt het beleid stil en komt een sector als het goederenvervoer geen stap verder: flessenhalzen en oneerlijke concurrentie op gebied van heffingen, energieverbruik, verontreiniging, rij- en rusttijden enzovoort.
Principieel zijn wij het eens met de punten 3 tot 21, maar met betrekking tot de punten 15, 16 en 18, die hoofdzakelijk betrekking hebben op de harmonisatie van de heffingen die men voor de financiering van wegen wil gebruiken, willen wij er als Oostenrijkers op wijzen dat de aanleg en het onderhoud van wegen en autowegen in de Alpen meer kost dan het gemiddelde in Europa. Daarom kunnen wij met een harmonisatie op Europees niveau en dus met de punten 15, 16 en 18 alleen maar instemmen als men ons garandeert dat met die hogere kosten in Oostenrijk rekening wordt gehouden.
1.De vele onduidelijke passages in het Verdrag betreffende de Europese Unie veroorzaken onzekerheid binnen het communautaire recht, wat er in de praktijk toe leidt dat het Hof van Justitie naar willekeur mag interpreteren, iets wat in een echte parlementaire democratie onaanvaardbaar zou zijn.2.De Europese instellingen hebben keer op keer getoond te weinig respect te hebben voor de nationale soevereiniteit door hun in richtlijnen vastgelegde bevoegdheden te buiten te gaan en door zonder reden hun macht over de nationale rechtspleging steeds verder uit te breiden.- Verslag-Lambraki (A4-0349/96)
Gemeenschappelijke standpunten via internationale afspraken zijn op de lange termijn een beter model om de vraagstukken van artikel K.1 op te lossen, dan dat besluiten hierover met gekwalificeerde meerderheid moeten worden genomen. Het immigratie- asiel- en visumbeleid moet beter gecoördineerd. Dat dient te geschieden via unanimiteit en niet via meerderheidsbesluiten. De politiële samenwerking en die inzake de douane moeten vanzelfsprekend internationaal zijn. Als het drugsbeleid op het niveau van de EU wordt gebracht, kan dat een verslechtering betekenen, doordat het Zweeds/Noordse restrictieve drugsbeleid wordt vervangen door een meer liberaal legaliseringsbeleid. Het verslag zou, als het Europees beleid werd, een sterke overdracht van de beslissingsbevoegdheid van de lidstaten naar Europees niveau inhouden. Daarom stem ik tegen het verslag.
Ten vierde vindt op 10 december in Stockholm de plechtige uitreiking van de jaarlijkse Nobelprijzen plaats. Wij zijn verontwaardigd over de druk die de Chinese autoriteiten uitoefenen op de lidstaten van de Europese Unie om niet aan deze ceremonie deel te nemen. Het Europees Parlement strijdt onvermoeibaar voor de eerbiediging van de fundamentele en onvervreemdbare mensenrechten in de hele wereld en we maken natuurlijk geen uitzondering voor China. Bij de plechtigheden in december zal de Europese Unie, en daarmee ook het Parlement, vertegenwoordigd worden door het hoofd van de Delegatie van de Europese Unie in Noorwegen.
Binnenkort vertegenwoordigen wij 25 landen en een cultuurgeschiedenis die meer dan 3000 jaar terug reikt. Sommige culturen en talen zijn veel jonger en dus nog niet zo ingeburgerd. In al die regio's zijn de mensen dan ook bezorgd om hun eigen identiteit. Ik denk dat dit niet nodig is en als voorbeeld haal ik graag mijn eigen geboortestreek aan, Zuid-Tirol. De Europese Unie heeft ons namelijk goedgedaan. De Duits- en Ladinischtalige, Oostenrijkse minderheid in Zuid-Tirol is veel sterker geworden door een open beleid van Italië en de ontwikkelingen in de Europese Unie. Ik denk dat deze minderheid inmiddels een brug vormt tussen Italië en Oostenrijk, tussen het Duitstalige en Italiaanstalige gebied. Hiermee wil ik de bezorgdheid wegnemen bij de minderheden, bij de kleine landen en kleine taalgemeenschappen binnen de Unie en bij de nieuwkomers.
Met dit verslag willen wij een lans breken voor alle talen en culturen, niet alleen de officiële, maar ook de regionale en minderheidstalen. Europa is een prachtig mozaïek waarvan we geen cocktail moeten maken. We tellen momenteel meer dan zestig minderheden en daar komen er straks nog eens zestig bij. Deze taalrijkdom zorgt voor een grote diversiteit en is een enorme verrijking. Veel minderheden zullen een brug tussen de verschillende landen kunnen slaan. De Europese Commissie heeft dit op tijd herkend in haar actieplan met bijbehorende aanpak. Ik wil met name commissaris Reding noemen en haar hartelijk danken voor dit initiatief.
Het Parlement heeft altijd het voortouw genomen. Van het verslag-Arfé, het verslag-Kuijpers, het verslag-Reding, het verslag-Killilea tot de ontwerp-resolutie van Morgan zijn er tussen 1981 en 2001 veel initiatieven genomen. Met dit besluit van de Cultuurcommissie wil ik nu nog een stap verder gaan. Het is van groot belang dat het Parlement zijn standpunt bepaalt èn zelf met voorstellen komt. We zitten namelijk kort voor de uitbreiding en de voorbereidingen van de Conventie zijn bijna afgesloten. Het jaar van de talen in 2001 was belangrijk, maar niet genoeg. Talen leren mag niet beperkt blijven tot één jaar, maar moet een doorlopend proces worden en blijven.
Mijnheer de rapporteur, de commissaris en u hebben hetzelfde streven. Er moet alleen nog worden bepaald welke instrumenten we daarvoor inzetten. Daarom wil ik het hebben over de twee wetgevingsvoorstellen uit het verslag. Het eerste betreft een Agentschap voor taaldiversiteit en het leren van talen. Ik ben van mening dat een dergelijk agentschap nuttig zou zijn. We moeten echter wel goed nadenken voordat we aan een dergelijk onderneming beginnen. Het zou daarbij een zeer belangrijke stap zijn om eerst een haalbaarheidsstudie uit te voeren. Daarmee zouden we heel precies kunnen inventariseren welke instrumenten er al zijn, inclusief die voor de regionale en minderheidstalen.
Mijn diensten hebben een evaluatie gemaakt van alle activiteiten aangaande de regionale en minderheidstalen en dit zou begin volgend jaar, als eerste stap op dit traject, een verslag moeten opleveren. U ben er ongetwijfeld van op de hoogte, dames en heren, dat er al aan een haalbaarheidsstudie naar de instelling van een Waarnemingscentrum voor de culturele samenwerking gewerkt wordt, namelijk het verslag-Ruffolo. Ik denk dat het handig zou zijn om daar lering uit te trekken voordat we een nieuw onderzoek op touw zetten.
Het tweede punt heeft betrekking op het aannemen van een meerjarenprogramma. Ik moet u zeggen, mijnheer de Voorzitter, dat dat lastig wordt, want de Commissie kan die aanbeveling niet overnemen. Ons bezwaar is niet inhoudelijk van aard, want u weet heel goed dat we het in wezen met elkaar eens zijn. Ik heb al herhaaldelijk de gelegenheid gehad me tegenover u uit te spreken over dit onderwerp. Ik heb het standpunt verdedigd dat onder de huidige omstandigheden een geïntegreerde benadering de beste manier is om de regionale en minderheidstalen te ondersteunen. Daar ben ik van overtuigd, aangezien we met een los programma mijns inziens verder zouden gaan met het isoleren van de regionale en minderheidstalen.
De tijd is gekomen om het roer om te gooien voor een integrale aanpak. We moeten deze talen van steun verzekeren door de mogelijkheden die bestaande programma's bieden te gebruiken. Overigens zult u het met me eens zijn dat het Europees jaar van de talen een experiment is geweest voor de integratie van de regionale en minderheidstalen. Uit het verslag Uitvoering en resultaten van het Europees Jaar van de talen 2001 komt naar voren dat de regionale en minderheidstalen zich een volwaardige plaats hebben verworven.
Dit actieplan is gebaseerd op de conclusies van de Top van Helsinki over de regionale en minderheidstalen, die in oktober 2002 werd georganiseerd onder aegide van president Ahtisaari. Mijnheer de voorzitter van de Commissie cultuur, jeugd, onderwijs, media en sport, ik zal u - als u dat wenst - dit plan, dat is aangenomen op 24 juli jongstleden, wat meer in detail uiteenzetten en u informeren over de tenuitvoerbrenging ervan. Dit plan voorziet in de geïntegreerde aanpak waar ik zojuist al over sprak. We moeten ons namelijk concentreren op de mogelijkheden voor financiering binnen bestaande programma's en ervoor zorgen dat die mogelijkheden beter gekend en gebruikt worden. Daarom heeft de Commissie, dankzij het geld dat het Parlement ervoor heeft toegezegd, op 31 juli een oproep om voorstellen in te dienen doen uitgaan en is de inschrijving op de projecten gepland voor eind deze maand.
Verder, wat betreft het Europees Bureau voor taalminderheden en het Mercator-informatienetwerk, weet ik dat velen van u in deze zaal erg betrokken zijn bij deze instrumenten en wensen dat deze hun werk kunnen blijven doen. Ik kan u vertellen dat er op dit moment onderhandeld wordt over een voorstel voor een besluit om een actieplan op te stellen voor de ondersteuning van organen die op Europees niveau op cultuurgebied actief zijn. Voor de periode van 2004 tot 2008 is voor de financiering van het Bureau en het Mercator-netwerk een bedrag van 5,4 miljoen euro begroot. Er is dus geen reden tot bezorgdheid hieromtrent.
Tot slot, mijnheer de Voorzitter, de bijlage van de ontwerpresolutie telt twintig punten die betrekking hebben op verscheidene verzoeken. Ik wil graag onderstrepen dat de meeste van die verzoeken veel verder gaan dan wat uitvoerbaar zou zijn in het kader van de twee wetgevingsinitiatieven die het Parlement zelf heeft voorgesteld. Ik wil niet in details treden, maar ik zou u enkel eraan willen herinneren dat veel concrete initiatieven voor het steunen van regionale en minderheidstalen zijn overgenomen in het actieplan dat ik zojuist noemde en dat een groot deel van de financiering al aanwezig is.
Er zijn inderdaad miljoenen Europeanen die naast de officiële taal van hun land ook nog een minderheidstaal spreken, vooral binnen hun eigen gemeenschap. Dat is een overlevering van de ene generatie op de andere, en die respecteren wij allen. Daarom moeten de culturele banden op creatieve wijze worden benut. Zij moeten bijdragen aan de communicatie en de uitwisseling en niet aan de afzondering van een gemeenschap, zoals in het verleden soms het geval is geweest, met alle funeste gevolgen van dien. Daarom moeten onze strategieën voor de minderheidstalen in het teken staan van een open samenwerkingsgeest. Er is wetenschappelijk onderzoek nodig en er moet een band worden gelegd met de omringende rijkdom aan culturele elementen. De bevordering van culturele samenwerking en uitwisseling is de beste manier om in Europa de door ons allen nagestreefde, gemeenschappelijke culturele ruimte te verwezenlijken.
In deze tijd van mondialisering, mediaconcentratie en overheersing van eentalige situaties moeten de minderheidstalen worden gezien als een primaire, sprankelende bron die ondanks de beperkte omvang op tijdloze wijze tot uitdrukking wil komen. Ik moet er echter wel op wijzen dat enkel indien deze culturele gemeenschappen zich openstellen voor een dialoog er vruchtbare oplossingen zullen komen. Daarom geloof ik dat dit een belangrijke studie is van de Commissie, en wij kijken dan ook met belangstelling uit naar de resultaten daarvan.
De huidige commissaris, mevrouw Reding, was in 1990 rapporteur van een verslag over de verscheidenheid aan talen in Europa. Daarin werd de Commissie verzocht rekening te houden met de bijzondere positie van de Catalaanse taal in de Europese Unie. Op dat punt zijn de aanbevelingen genegeerd die het Parlement toen heeft gedaan in het verslag-Reding, zoals het geldig verklaren van officiële teksten in het Catalaans, en het treffen van een regeling om het Catalaans op de een of andere manier op te nemen in het taalsysteem van de Europese Unie, omdat het Catalaans veel meer gesproken wordt dan heel wat van de officiële werktalen hier. Wij pleiten er niet voor het Catalaans als werktaal op te nemen - de talenkwestie is al ingewikkeld genoeg in de Europese Unie - maar wij pleiten er alleen voor dat het Catalaans als officiële taal wordt erkend, en dat het een plaats krijgt in dat rijke culturele mozaïek. Zo kunnen we inhoud geven aan die pluraliteit waarvan Robert Schuman tijdens zijn leven blijk heeft gegeven, zoals de Voorzitter aan het begin van de vergadering al gezegd heeft.
Allereerst wil ik de heer Ebner gelukwensen en hem bedanken dat hij het heeft aangedurfd een verslag over Europese minderheidstalen te schrijven, waarin hij een groot aantal opbouwende suggesties doet die zouden moeten leiden tot meer respect voor de taalkundige verscheidenheid in Europa. We weten allemaal hoe gevoelig deze kwestie van de minderheidstalen ligt in sommige landen, waar die talen niet alleen worden gezien als een bedreiging voor de culturele integriteit, maar ook voor de territoriale integriteit.
Ik juich het toe dat minderheidstalen weer terug zijn op de Europese agenda. We hebben jarenlang in een patstelling gezeten over de rechtsgrondslag voor financiering ter bevordering van minderheidstalen in Europa. De Commissie en de Raad hebben deze kwestie veel te lang laten voortslepen. Het debat van vandaag in het Parlement is dan ook een grote stap voorwaarts, die zou moeten resulteren in nieuwe wetgeving. Als we werkelijk willen dat een 'Europa van verscheidenheid' niet slechts een holle frase blijft, moeten minderheidstalen worden ondersteund en gestimuleerd.
Mijnheer de Voorzitter, ik wil de heer Ebner gelukwensen met dit uitstekende verslag over regionale en minder gebruikte talen. De verscheidenheid van regionale en minder gebruikte talen in heel Europa is een integraal onderdeel van ons unieke culturele erfgoed. Onze cultuur is rijker omdat zoveel van die talen stand hebben gehouden in dit sterk gemondialiseerde multimediatijdperk en nog steeds dagelijks worden gebruikt. Ook de Commissie verdient krediet voor de wijze waarop zij consequent steun heeft verleend aan het Europees Bureau voor minderheidstalen.
In mijn eigen land, Ierland, en in het naburige Verenigd Koninkrijk is het steeds mondialere Engels de overheersende taal. Als minder gebruikte nationale talen zoals het Iers Keltisch, Schots Keltisch en Welsh, dat hier vanochtend zo fraai werd gesproken door de heer Wyn, desondanks toch kunnen gedijen, is er geen enkele reden te bedenken waarom er ook maar één van onze minderheidstalen zou moeten uitsterven. We hebben het vaak over het Europese culturele erfgoed. Het behoud van de taalverscheidenheid is nog veel belangrijker dan het behoud van architectuur en kunstschatten, hoe belangrijk dat ook moge zijn, omdat taal levend is. Sterker nog, taal is een deel van onze identiteit.
Ik heb echter zo mijn vraagtekens bij de middelen om dat doel te bereiken en vooral bij de noodzaak van een Europees Agentschap voor taaldiversiteit en het leren van die talen. Wat gaat dat agentschap concreet doen om dat leren te bevorderen? Zou het niet beter zijn, in het kader van de subsidiariteit, om op nationaal niveau op te treden, veel dichter bij het plaatselijke niveau? Op die manier zou bij de uitvoering van het beleid beter rekening gehouden kunnen worden met de culturele tradities en de administratieve en constitutionele inrichting van elk land. Landen zouden dan kunnen worden aangespoord zich sterk te maken om, in de eerste plaats, al op de kleuterschool te beginnen met aanleren van regionale en minderheidstalen en, daarnaast, culturele projecten te organiseren zoals stedenbanden en uitwisselingen tussen scholen die burgers bewust kunnen maken van hun identiteit en hun geschiedenis. Laten we de lidstaten niet beroven van hun daadkracht op het gebied van onderwijs en cultuur!
Staat u mij nog toe dat ik als lid van de interfractionele werkgroep voor gehandicapten mijn vreugde uitspreek over de verwijzing naar gebarentalen, die volgens de Raad van Europa door meer dan 3 miljoen medeburgers gebruikt worden. Misschien hadden deze talen nog wel wat meer nadruk kunnen krijgen, aangezien de mensen die erop zijn aangewezen dagelijks worden geconfronteerd met dezelfde problemen als de andere gebruikers van de talen die in dit verslag worden bedoeld. Alle lidstaten van de Unie moeten dan ook beslist het Europees Handvest voor regionale talen of talen van minderheden van de Raad van Europa ratificeren. Ik hoop dat de uitstekende banden die wij onderhouden met de Raad van Europa na het Europees jaar van de talen 2001 nog sterker zullen worden, in het bijzonder die met het secretariaat van het Handvest. Dat lijkt me een pragmatische weg om doelmatig het gebruik van onze regionale talen te bevorderen en te ontwikkelen.
Mijnheer de Voorzitter, waarde collega's, het verslag van de heer Ebner heeft als verdienste dat de nadruk wordt gelegd op de waarde van regionale talen als bouwstenen van ons erfgoed en onze culturele rijkdom. Ik vind het echter spijtig dat men in het verslag geen poging heeft gedaan het onderwerp te definiëren, maar dat men daarvoor op de Commissie terugvalt, die in paragraaf 2 wordt gevraagd om criteria op te stellen op basis van wetenschappelijke gegevens. Ik denk dat het opstellen van die criteria nu juist deel uitmaakt van onze rol als wetgevende macht. Op die manier zouden we waarschijnlijk de regionale talen van de minderheidstalen hebben kunnen onderscheiden. Minderheidstalen kunnen namelijk nationale, officiële talen zijn in een andere lidstaat, zoals in het voorbeeld dat de rapporteur aanhaalde - de Duitstalige bevolkingsgroepen in Alto Adige of Zuid-Tirol. Hoewel die bevolkingsgroepen Duits spreken, is het minder duidelijk of Duits als regionale taal kan worden beschouwd in de Elzas, want hoewel het Elzassiche dialect beslist Germaans is verschilt het aanzienlijk van het Duits.
Wat wordt er in het verslag precies verstaan onder regionale talen? Moeten we bijvoorbeeld het Occitaans beschouwen als de regionale taal in het zuiden van Frankrijk, of moeten we onderscheid maken tussen het Provençaals en het Gascon, de twee varianten ervan? Daarnaast moeten we vooral niet vergeten dat veel van onze nationale talen zelf bedreigd worden. Het gegeven dat het Europees Parlement zijn eigen delegaties op een buitenlandse reis alleen een tolk van en naar het Engels ter beschikking stelt, zoals pas geleden het geval was voor de delegatie naar Japan, geeft mij het gevoel dat we ons op een hellend vlak bevinden. Mij eigen taal, het Frans, verliest helaas elke dag terrein als internationale voertaal, andere talen worden daarentegen zelfs in hun voortbestaan bedreigd. Ik denk daarbij aan het Iers in Ierland en de talen van de Baltische staten die ternauwernood de russificatie hebben overleefd.
Zeker, we moeten de regionale talen de ruimte geven, maar, Mijnheer de Voorzitter, - en daarmee wil ik afronden - laten we ervoor waken onze nationale talen schade toe te brengen en hun positie te verzwakken. We moeten ons verre houden van abstracte, kunstmatig gereconstrueerde talen die niet stroken met de regionale werkelijkheid. En we moeten mensen ook niet ongevraagd een dwingend systeem in de maag splitsen. Alleen onder die drie voorwaarden kunnen de regionale talen bijdragen aan onze culturele rijkdom.
Commissaris, collega's, op dit moment spreken ongeveer 40 miljoen mensen naast een officiële taal van de Unie ook een regionale of minderheidstaal. Met de uitbreiding in 2004, komen daar nog eens 6 miljoen mensen bij. Ook in Nederland kennen we het fenomeen minderheidstaal. Het Fries is een officieel erkende minderheidstaal. De taalkundige verscheidenheid, het is al gezegd, vormt een erfgoed waar wij Europeanen trots op zijn en ook mogen zijn. Terecht wordt in het Handvest voor grondrechten van de burgers van de Europese Unie, de culturele en taalkundige diversiteit als een positieve zaak erkend. In de toekomst zal dit ook een integraal onderdeel zijn van de Europese grondwet. Het Europees Parlement heeft zich altijd sterk gemaakt voor de bescherming van de diversiteit van talen van regionale en minderheidstalen. Diverse resoluties zijn hierover aangenomen. In 1980 is er al een budgetlijn voor geschapen. 2001 was het Europees jaar van de talen, vooral bedoeld om aandacht te vragen voor het belang van talen, voor de taaldiversiteit, en om het aanleren van talen te stimuleren. Hierbij ging het niet alleen om de grote talen, maar ook om de minder gebruikte regionale en minderheidstalen. Het was een goed initiatief. Toch is er nog veel te doen op dit gebied. Ik ben dan ook blij als er nu een actieplan komt om dit nog eens gestalte te geven. Zelf heb ik gepleit dat er daarbij ook aandacht wordt geschonken aan de gebarentaal. We weten dat ongeveer 1 op de 1000 mensen doof geboren is of voor hun derde levensjaar doof is geworden. Alleen al in Nederland gaat het daarbij op dit moment om zo'n 15 000 mensen. De gebarentaal is voor hen essentieel voor hun communicatie. Ik ben dan ook blij dat dit element is meegenomen in het voorliggende verslag. Het zou goed zijn om ook gebarentaal te beschouwen als een minderheidstaal. Doven zijn door hun handicap op veel punten vaak al buitengesloten in de samenleving. Hun taal verdient evenzeer aandacht en steun als gesproken minderheidstalen. Ik hoop van harte dat de Europese Commissie erin slaagt om voor het einde van dit jaar een wetgevingsvoorstel voor te leggen op het gebied van taaldiversiteit. Als het in Europa gaat om vrede, dan gaat het niet alleen om effectieve economische samenwerking. Dan gaat het vooral ook om interesse, dan gaat het erom respect en begrip te hebben voor mensen uit een andere cultuur. Daarbij is taal een belangrijke sleutel.
Mijnheer de Voorzitter, mevrouw de commissaris, dames en heren, de rijkdom van Europa is haar culturele diversiteit. Voor veel politici is dit een geliefde uitdrukking die wij ook vandaag al vaak hebben gehoord. Het moet echter geen loze kreet zijn, maar het Europese bewustzijn onderstrepen en bekrachtigen. Zoals we vandaag ook al vaak hebben kunnen horen, is de taaldiversiteit een belangrijk onderdeel van deze rijkdom. Zij maakt deel uit van ons culturele erfgoed en we moeten haar doorgeven aan volgende generaties. Praktisch gezien betekent dit dat wij instellingen nodig hebben die dit werk uitvoeren, financiële middelen om het mogelijk te maken en vrijwillige organisaties die deze werkzaamheden ondersteunen.
Ik kom zelf uit Oostenrijk, een land waar zes erkende etnische bevolkingsgroepen, waaronder ook Roma, met hun minderheidstalen vertegenwoordigd zijn. Daarvan wonen er alleen al drie in mijn kleine provincie Burgenland. Ik weet dan ook hoe moeilijk het is om de voorwaarden te creëren voor het spreken en levend houden van een taal. De lidstaten zijn verantwoordelijk voor de minderheidstalen en moeten deze bevorderen, maar dat neemt niet weg dat de Europese Unie verplicht is ondersteunende maatregelen te treffen. We hebben het hier immers over veertig miljoen burgers en zestig regionale en minderheidstalen. Zoals we hebben gehoord was het Europese jaar van de talen een groot succes dat het juiste signaal heeft afgegeven. Het was een stap in de goede richting. Nu is het zaak deze inzichten in de praktijk om te zetten. Ik wil mij graag van harte aansluiten bij het pleidooi van collega Martens voor de gebarentaal, want mensen met een gehoorstoornis moeten kunnen deelnemen aan de samenleving en de politiek.
Mijnheer de Voorzitter, geachte commissaris, volgens de Grondwet van Europa is het een Europese waarde om de verscheidenheid van taal in stand te houden en te ontwikkelen. Daarom is vandaag een uitstekend moment om het verslag over regionale talen en de culturele verscheidenheid te presenteren. Hierbij wil ik collega Ebner bedanken voor het vele werk dat hij verricht heeft. Nu moeten er, wat velen in dit Huis al hebben gezegd, concrete inspanningen komen om dit werk voort te zetten. Ik denk dat deze ontwikkeling, zoals de heer Ebner al zei, de behoefte aan maatregelen van onze kant vergroot.
Het is belangrijk dat wij onze verschillende ervaringen met meertaligheid en het leren van talen uitwisselen. Daarom is het naar mijn mening belangrijk dat hiervoor een agentschap wordt opgericht. Ik vind echter dat er geen groot verschil bestaat tussen de bestaande situatie en die welke naar voren komt in het verslag, waar uitdrukkelijk gesproken wordt van een zogeheten taalbad. Dat is een zeer goede methode, waar men in Zuid-Tirol, Catalonië en Finland goede ervaringen mee heeft. Helaas wordt er in het actieplan van de Commissie met geen woord over gerept. Wel ben ik blij dat de Commissie in haar actieplan aangeeft dat de universiteiten hun taalbeleid moeten herzien, zodat het Engels niet de overhand krijgt.
Mijnheer de Voorzitter, ik ben bang dat de situatie veel minder rooskleurig is dan veel interventies willen doen geloven. In Europa wordt momenteel de taalkundige verscheidenheid verwoest. Om het kort te houden, ik geloof dat dit probleem niet kan worden opgelost door talen of minderheidstalen gewoon maar te ondersteunen, want dat is niet genoeg, dat voldoet niet. De oplossing schuilt in een moeilijk en impopulair concept: Esperanto. Laten we het ten minste proberen! Onderzoek heeft uitgewezen dat het Esperanto, als neutrale werktaal, geleerd zou kunnen worden en dus door de politiek gekozen zou kunnen worden in plaats van andere talen. Het gebruik van andere talen, die elk een cultuur vertegenwoordigen en in zich dragen, als enige taal of als brugtaal, zou neerkomen op de overheersing van de ene cultuur over de andere, en dat is wat er op dit moment al gebeurt. Bij Esperanto speelt dit probleem of deze tekortkoming niet. Als je deze taal werkelijk zo gemakkelijk kunt leren als in veel internationale onderzoeken wordt aangetoond - en ik geloof dat dat klopt - dan zou de Europese Unie deze methode ten minste moeten proberen. Met kredieten en steun alleen kunnen we de achteruitgang van de taalkundige verscheidenheid niet tegenhouden.
Mijnheer de Voorzitter, om te beginnen wil ook ik rapporteur Ebner feliciteren met zijn verslag. Op basis van de positieve ervaringen uit het jaar van de talen onderstreept hij in dit verslag het groeiende bewustzijn in Europa dat talen een brug vormen naar culturen en die op hun beurt weer naar mensen. Overdreven gezegd zouden we dus niet langer moeten dromen van het "Amerikaanse model" met één taal en geen cultuur, maar de diversiteit van onze talen en culturen moeten beschouwen als een grote troef en zelfs als basiswaarde voor onze toekomst.
Wanneer iemand de taal en cultuur van een ander kent, heeft hij meer begrip en respect voor hem. Taal heeft in mijn ogen daarom een belangrijke taak, want kennis van de taal van de ander betekent ook vrede stichten. Wanneer we de crisishaarden in en rond Europa beter bekijken zien we dat het gebrek aan respect voor het anders-zijn, en dus ook voor de taal, vaak de oorzaak is dat deze crises ontstaan en uit de hand lopen. Daarom is taal voor mij nog iets meer dan alleen de ander te kennen en respecteren. Taal is voor mij de beste vredesmacht die wij in Europa kunnen inzetten.
In het verslag kunnen we ook lezen dat met de uitbreiding van Europa ook het bewustzijn voor regionale culturen en talen groter wordt. Ik kom zelf uit de Duitstalige gemeenschap in België en spreek dus uit eigen ervaring als ik zeg dat het respect hiervoor geen luxeartikel is van autonome regio's is, maar een Europees grondrecht. Zoals al eerder gezegd is het in eerste instantie de taak van de regeringen om de kleinere regio's, hun culturen en hun recht op inspraak te garanderen. Daarna moeten we op Europees niveau overleggen welke instrumenten wij daaraan kunnen toevoegen. Wij hebben een hoge dunk van de manier waarop collega Ebner ons in dit Huis vertegenwoordigt. We weten dat in Italië en België Duits wordt gesproken ?
Ik hoop van harte dat wij ook op het gebied van het talenbeleid woorden eindelijk in daden kunnen gaan omzetten. Gedurende de hele lopende zittingsperiode zijn wij op bijna onoverkomelijke problemen gestuit wanneer wij probeerden middelen van de communautaire begroting aan minderheidstalen toe te wijzen. De reden daarvoor is het ontbreken van een rechtsgrondslag. Gelukkig hebben wij gebruik kunnen maken van meerjarige programma's als SOCRATES en CULTUUR 2000 en niet te vergeten het Europees jaar van de talen 2001.
Rapporteur Ebner heeft uitstekend werk verricht. Ik ben het met hem eens dat de Europese Unie een eigen agentschap moet krijgen voor taaldiversiteit en het leren van talen. Daarvoor moeten voldoende middelen worden gereserveerd, zodat het ook in de uitgebreide Unie doeltreffend kan functioneren. Men schat dat met de uitbreiding het aantal gemeenschappen dat een regionale of een minderheidstaal spreekt verdubbelt van het huidige aantal van ongeveer zestig. Ook het voorstel voor een meerjarenprogramma voor taaldiversiteit en het leren van talen moet worden gesteund.
Op die manier had ik de aandacht willen vestigen op de realiteit van de Europese Unie die wij allemaal samen tot stand brengen vanuit het respect voor onze eigen culturele verscheidenheid. Ik denk dat het iedereen en niet alleen de milieubeweging aan het hart gaat als de biodiversiteit van de natuur wordt bedreigd door het optreden van de mens. Vaak hebben we echter geen oog voor de biodiversiteit van de mens, die vooral tot uiting komt in de verschillende talen en culturen. Deze worden soms noch gerespecteerd noch beschermd, er wordt gewoon geprobeerd ze uit te bannen, omdat de handel gebaat is bij het globaliserende effect van uniformiteit en aanpassing.
Mijnheer de Voorzitter, geachte collega's, mijn allerhartelijkste complimenten voor de heer Ebner en zijn verslag, waarin een kernprobleem van de democratie wordt behandeld: de verhouding tussen de vrijheden en het gebruik van de eigen taal. Volgens mij zijn juist in dit Huis op een zeer veelzeggende manier de vrijheden van onze rapporteur geschonden: de heer Ebner heeft namelijk, toen hij in zijn interventie de regio noemde waar hij vandaan komt, de naam Südtirol gebruikt, en dat is zijn recht. Door de tolk is dat echter aangepast aan de bureaucratische aanduiding van de centralistische Italiaanse overheid voor die regio, en onjuist vertaald als Alto Adige.
Ik ga verder in mijn moedertaal, het Piëmontees: 'Ik wil er graag op wijzen dat in Piëmont, de regio waar ik vandaan kom, afgezien van het Piëmontees, een bijzondere taal met een mooie literatuur en een grammatica die teruggaat tot de achttiende eeuw, nog twee andere minderheidstalen worden gesproken: het Occitaans en het Walser, dat ook in Valle d'Aosta wordt gesproken. Zowel het Piëmontees als de andere minderheidstalen werden en worden ook vandaag nog, in 2003, door de centralistische Italiaanse staat zwaar onderdrukt, en dat is beslist een van de redenen van onze strijd voor de onmiddellijke invoering van het federalisme in Italië, en daarna voor volledige vrijheid en autonomie van ons mooie Piëmont en het vrije Padania.?
Ik wil collega Michl Ebner hartelijk danken voor dit verslag. Samen met collega Grosch, die zo-even het woord heeft gevoerd, vertegenwoordigt hij in de Fractie van de Europese Volkspartij een taalminderheid. Ik vind dat Zuid-Tirol en Oost-België naast andere regio's twee succesvolle voorbeelden zijn van het feit dat minderheden niet destabiliseren, maar verrijken en een brug vormen. In Oost-België en Zuid-Tirol is de taaldiversiteit hoorbaar en vooral ook zichtbaar aanwezig. Dat laatste hebben we in dit gebouw nog niet bereikt, want hier staat alles nog maar in één taal.
Dit neemt niet weg dat er ook in de vijftien lidstaten en de tien kandidaat-landen, allemaal stabiele democratieën, negatieve sentimenten bestaan ten aanzien van minderheden en hun talen. De oorzaken hiervan liggen meestal in het verleden. Voor de duidelijkheid: Er bestaan geen separatistische of extremistische talen. Er bestaan alleen separatistische of extremistische mensen. Met hen moeten we politiek of strafrechtelijk de degens kruisen. Daarom kunnen taalminderheden ook niet onder de algemene verdenking vallen dat ze enkel door het spreken van hun taal de nationale eenheid in gevaar brengen. In dat licht vind ik het onbegrijpelijk dat niet alle lidstaten het Handvest voor regionale talen of talen van minderheden en de algemene overeenkomst van de Raad van Europa hebben geratificeerd. Ik roep deze landen op dit toch vooral te doen. Het vormt geen bedreiging voor de nationale eenheid of de territoriale integriteit. Wie er problemen mee heeft, laadt eerder de verdenking op zich heel onzeker te zijn en te geloven dat men de eigen taal en cultuur alleen kan behouden door het buitensluiten van andere talen en culturen, niet door de eigen aantrekkingskracht. Toon wat meer courage, zou ik van de twijfelaars willen vragen.
Mijnheer de Voorzitter, gisteren heeft de voorzitter van de Europese Conventie zijn betoog afgesloten met een voorstel voor het devies van het toekomstige Europa: verenigd in verscheidenheid. In het onderhavige debat over dit verslag en over het toekomstige beleid van de Commissie voor de verscheidenheid aan talen, dringt zich dan ook de gedachte op dat we hiermee een onderwerp aansnijden dat niet alleen bijzonder actueel is maar dat ook een centrale plaats inneemt in het hele project van het Europese bouwwerk.
In het debat meenden sommige collega's dat de bevordering van de gebarentaal uit het potje van de gezondheidszorg gefinancierd moet worden. Ik vind dit een schending van de rechten van mensen met een gehoorstoornis. Gebarentaal is geen kruk of rolstoel. Het is niet alleen de taal van 15.000 mensen, maar - en dat moeten we ons goed realiseren - de enige taal waarin ze een gesprek kunnen voeren. Ik bedank iedereen die ertoe heeft bijgedragen dat ze in dit verslag als een taalminderheid worden erkend en dat de gebarentaal wordt erkend als onderdeel van de diversiteit en rijkdom van de Europese talen.
Ik waardeer de zorgvuldige aanpak van de Commissie en feliciteer de commissaris met haar zorgvuldige en uitgebreide consultatie. We moeten echter oppassen: een té lang uitstel van de herziening van de richtlijn staat de vooruitgang van de sector in de weg. We moeten niet afdwalen van de grondbeginselen van de huidige richtlijn, die vooral uitgaat van zelfregulering en die niet te veel wil voorschrijven. We moeten datgene waar mensen naar kijken niet méér willen controleren dan de boeken die zij willen kopen. Daarom wil ik duidelijk stellen dat een al te voortvarende toepassing van quota's en te gedetailleerde definities niet goed is. En vóór alles moeten we alleen datgene op Europees niveau willen reguleren en beïnvloeden wat een Europese dimensie heeft.
Zoals zoveel collega's ben ook ik gebrand op een zo Europees mogelijke inhoud van het televisieaanbod, hoewel het Media-Plus-programma daar het eerst aangewezen middel voor is. Ik richt een nadrukkelijk verzoek tot de Commissie om na te gaan hoe kanalen als Euronews en Arte tot verdere bloei kunnen komen. Deze kanalen dragen bij tot het creëren van een Europese televisie-identiteit en ze helpen onze burgers de Europese dimensie in hun bestaan te waarderen en begrijpen. Met name Euronews is een zeer effectief middel om Europese en andere burgers door een Europese bril naar actuele onderwerpen te laten kijken, in plaats van alleen maar door een nationale of Amerikaanse bril.
Verder ga ik in dit verslag nog in op twee speciale onderwerpen, die misschien van ondergeschikt belang lijken, maar dat niet zijn. Als eerste doel ik op de behoeften van kijkers met sensorische problemen: deze medeburgers willen ook van televisie genieten en hebben daar ook recht op. Ik hoop dat de Commissie zo snel mogelijk een begin maakt met de studie waar om is verzocht, zodat we de beschikking krijgen over de beste praktijken voor ondertiteling, gebarentaal en audiovisuele omschrijving bij tv-uitzendingen.
Tot slot wil ik het hebben over de Europese burgers - meestal, maar niet uitsluitend gepensioneerden - die naar zonniger streken verhuizen. Spanje, Griekenland, Portugal, Italië en Frankrijk zijn prachtige en gastvrije landen, maar voor mensen uit het Noorden van Europa is het leuk om naar tv-programma's uit eigen land te kijken en hun eigen land te zien spelen in een voetbalwedstrijd. Veel mensen kijken via satellietomroepen uit hun eigen land en balanceren daarmee op de rand van de wet. Ze negeren vaak de voorwaarden van hun contracten of maken zelfs gebruik van piraattechnologie. Dit mag dan geen groot probleem zijn, maar als verstandige wetgevers moeten we zinnige wetten maken op basis waarvan de burger binnen de wet kan blijven en zich niet in een grijs gebied hoeft te begeven.
Mijnheer de Voorzitter, de Commissie prijst zich gelukkig met het werk van de heer Perry. Dat heeft niet alleen geleid tot dit verslag maar ook tot de inspanningen die gedurende de afgelopen weken zijn geleverd om bij te dragen aan een hervorming van de richtlijn in het belang van onze burgers. Op zijn beurt heeft de Commissie op 6 januari jongstleden het vierde toepassingsverslag over de richtlijn aangenomen alsmede een werkprogramma voor de herziening ervan, waarbij is voorzien in een openbare raadpleging.
In het kader van haar werkprogramma heeft de Commissie in april en in juni twee openbare hoorzittingen gehouden. De betrokken partijen waren uitgenodigd om mee te doen aan het openbare debat, door nauw omschreven vragen te beantwoorden en ons die antwoorden te doen toekomen. Wij hebben 160 schriftelijke bijdragen ontvangen, die overigens allemaal - met uitzondering van een aantal bijdragen die door de auteurs als vertrouwelijk zijn gekenmerkt -- op de website van de Commissie staan. De Commissie wil op basis van de resultaten van deze raadpleging eind 2003 of begin 2004 aan het Parlement en aan de Raad een mededeling voorleggen over de toekomst van het audiovisuele beleid, samen met eventuele voorstellen.
Een van de uitdagingen van de herziening is dat zij ons verplicht rekening te houden met technologische innovatie. Ik denk daarbij aan de aanbeveling van de Raad van 1998 inzake de bescherming van minderjarigen en de menselijke waardigheid bij audiovisuele en informatiediensten. Dat is namelijk het eerste juridische instrument dat betrekking heeft op de inhoud van audiovisuele diensten die online via internet worden aangeboden. De Commissie is van plan om, op basis van een vragenlijst die naar de lidstaten is gestuurd, na het reces een tweede verslag te publiceren over de uitvoering van die aanbeveling. Het doel van dat verslag is de voortgang in kaart te brengen, een directe vergelijking tussen de lidstaten mogelijk te maken en ook de nieuwe lidstaten daarbij mee te nemen.
De heer Perry werpt in zijn verslag een aantal vragen op die ik zou willen beantwoorden, zonder natuurlijk de lopende raadplegingen te willen beïnvloeden. Om te beginnen de punten 7 tot en met 12 over de werkingssfeer van de richtlijn: De heer Perry pleit voor een uitbreiding van de definitie van audiovisuele inhoud om rekening te houden met de technische convergentie van de media. Zo lang de televisiediensten echter een onevenredig grote importantie en invloed hebben in onze samenlevingen, lijkt het me moeilijk om overeenstemming te bereiken over het concept inhoud zonder grenzen. Dat is trouwens ook naar voren gekomen uit de raadpleging. En daar de diensten voor de informatiemaatschappij eigenlijk nog in de kinderschoenen staan, lijkt het me niet opportuun ze in de huidige fase van de onderhandelingen te onderwerpen aan de meer gedetailleerde benadering van de richtlijn. Wat nu als allereerste gebeuren moet is na te gaan of de richtlijn voorziet in het reglementaire kader dat we de komende jaren nodig hebben of dat het nodig is haar bij te stellen. Dit zult u in de mededeling kunnen lezen.
Wat betreft de werkgroep van nationale regelgevende instanties - punt 19 - kan k u zeggen dat de Commissie in maart al met deze instanties heeft vergaderd. De volgende vergadering staat gepland op 14 oktober. Sommige lidstaten achten het echter niet gewenst om alweer een comité in het leven te roepen en hebben inmiddels de vrees geuit dat met zo'n comité dubbel werk gedaan zal worden. Ikzelf ben er geen voorstander van om de publieke en commerciële zendgemachtigden structureel erbij te betrekken, maar zie er meer in hen op ad-hocbasis uit te nodigen, zoals we dat op dit moment ook doen.
Dan kom ik nu bij punt 28, over de kanalen met een pan-Europese dimensie. Ik denk niet dat de Commissie geroepen is om het initiatief te nemen op dat gebied. Gezien de teleurstellende resultaten van een studie over de mogelijkheden om digitale platformen te gebruiken voor themakanalen is het trouwens onwaarschijnlijk dat de Commissie nieuw onderzoek op dat gebied zou financieren. We zullen echter doorgaan indirect bij te dragen aan het opzetten van pan-Europese kanalen door middel van een gunstig regelgevingskader en door het maken en uitzenden van Europese audiovisuele producties te steunen.
Wat betreft de kwestie van de toegankelijkheid van televisie voor mensen met een handicap - punt 34 - is het belangrijk te weten dat de richtlijn vooral over de inhoudelijke aspecten gaat. De kwestie van de gehandicapten wordt dan ook niet formeel behandeld in het verslag over de toepassing van de richtlijn, omdat deze kwestie buiten de werkingssfeer ervan valt. Het is aan de lidstaten om het subsidiariteitsbeginsel hierin toe te passen. De toegang tot televisiediensten voor mensen met een handicap is evenwel erg belangrijk. Mijn diensten hebben vele bijdragen ontvangen over dit pertinente vraagstuk en deze staan allemaal op de website van de Commissie. U kunt daar eveneens de bijdragen vinden van gehandicaptenorganisaties. Om op dit terrein enige vooruitgang te boeken zijn we van plan om op 21 oktober samen met het Royal National Institute for Deaf People en het Royal National Institute for the Blind uit het Verenigd Koninkrijk een rondetafelconferentie te houden en daar de lidstaten uit te nodigen verslag te doen van de situatie in hun land. Dit blijft dus onder onze aandacht en ik zou daarbij nog willen zeggen dat het Directoraat-generaal Informatiemaatschappij een werkgroep 'Inclusive Communications? heeft opgericht. Kortom, dit aspect wordt niet vergeten.
Wat ten slotte de concentratie van de media betreft - behandeld in de punten 36 tot en met 42 - steun ik het idee uit het verslag-Perry dat pluriformiteit een belangrijke waarborg is voor democratie. Die gedachte vindt uitvoerig haar weerslag in het Handvest van de grondrechten. Ik zou ook willen benadrukken dat de bescherming van de pluriformiteit ook in het Groenboek over de diensten van algemeen belang van mei 2003 wordt behandeld. Alle betrokken partijen worden uitgenodigd om vóór 15 september hun opmerkingen hierover in te leveren. De Commissie zal dan haar toekomstige beleid aangaande de pluriformiteit bepalen op basis van de conclusies van dit raadplegingsproces.
Wij hebben goed samengewerkt met de rapporteur, de heer Perry, en tot mijn genoegen kan ik u mededelen dat onze meningen dezelfde kant uitgaan. De Commissie moet de voorstellen van de heer Perry nauwlettend bestuderen, want er moet vooruitgang worden geboekt op audiovisueel gebied, waar zich onderling sterk gerelateerde problemen voordoen. Het verslag van dit jaar is in zoverre interessanter dan dat van vorige jaren omdat in de bijlage een werkprogramma is opgenomen waarin sprake is van de opening van een dialoog met de betrokken nationale instanties, zoals de omroepverenigingen, de onafhankelijke regelgevende autoriteiten, enzovoort.