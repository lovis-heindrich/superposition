Ieri, durante il Consiglio "Agricoltura” e nella Comagri ho annunciato questi 280 milioni di euro per le aziende lattiere. Per riuscire a pagare rapidamente questo denaro devo avere la base giuridica nell'articolo 186. L'idea è di suddividere il denaro in dotazioni nazionali in funzione della produzione nella campagna 2008-9 e, ovviamente, entro i massimali delle quote nazionali, distribuendolo in maniera non discriminatoria tra le aziende lattiere più colpite dalla crisi. Ma ripeto, per avvalerci di questa possibilità dobbiamo inserire il latte nell'ambito dell'articolo 186.
Pur avendo annunciato la possibilità di questi 280 milioni di euro, dovete sapere che l'autorità di bilancio, ossia il Parlamento europeo e il Consiglio Ecofin, dovranno esprimersi in merito a tale importo alla riunione Ecofin del prossimo 19 novembre. Come ho detto anche ieri, questi saranno gli ultimi soldi che avrò a disposizione, fatti salvi i 300 milioni di euro necessari come cordone di sicurezza per evitare provvedimenti finanziari drastici. Ci tengo a spiegarvi a chiare lettere che l'articolo 186 non equivale a dare carta bianca alla Commissione e la libertà di proporre qualsiasi idea le salti in testa. Attualmente posso solo dire che una delle ipotesi è l'ammasso privato per vari prodotti, tra cui potrebbe figurare anche il formaggio, a condizione che la situazione del mercato sia tale da giustificarlo.
La seconda parte della proposta concerne la gestione del sistema delle quote. Gli Stati membri hanno già la possibilità di riacquistare quote e adesso intendiamo introdurre la possibilità per gli Stati membri di ridurre il massimale nazionale totale di quote in proporzione alla quantità di quote che hanno acquistato e ritirato dal mercato. Si tratta di un regime volontario perché è risultato evidente nel corso delle nostre discussioni che un sistema obbligatorio non potrebbe funzionare da un punto di vista politico.
Signor Presidente, signora Commissario, onorevoli colleghi, sono davvero compiaciuto che oggi il Parlamento abbia approvato a larga maggioranza questa richiesta di utilizzo della procedura d'urgenza. Abbiamo trasmesso così un segnale alle nostre aziende lattiere e non ci siamo sottratti alle nostre responsabilità. Al contrario di uno sparuto numero di colleghi di altri gruppi, noi consideriamo questa proposta come un ulteriore strumento per fornire assistenza alle aziende lattiere in questo momento difficile.
Anche all'interno del mio gruppo esiste una forte divergenza di opinioni in merito al programma di riacquisto proposto. Per essere efficace, tale programma dovrebbe essere obbligatorio, anche se immagino che una simile proposta non otterrebbe la maggioranza né in Parlamento, né in Consiglio. Inoltre essa non sarebbe accettabile per alcuni Stati membri, poiché equivarrebbe a una riduzione del sistema compensativo e delle quote. La decisione di assegnare l'incremento delle quote a taluni gruppi prioritari fa già parte del diritto in vigore.
La rapida estensione a questo settore delle norme che regolano l'intervento per la crisi di mercato ci consente di dare una risposta importante in un momento estremamente difficile che coinvolge l'intera agricoltura e in particolare il settore lattiero-caseario. Ci aspettiamo a questo punto che la Commissione europea possa raccogliere, come ci ha appena riferito il Commissario Mariann Fischer Boel, le sollecitazioni del Parlamento, che in più occasioni hanno sottolineato come le misure fin qui prese si siano rivelate insufficienti rispetto alla gravità della crisi in atto.
a nome del gruppo ALDE. - (EN) Signor Presidente, anch'io desidero ringraziare la signora commissario per essere venuta qui oggi a spiegare meglio i poteri di cui chiede il conferimento. Signora Commissario, vorrei innanzi tutto ringraziarla per avere risposto positivamente alla risoluzione approvata dal Parlamento il 27 settembre. Mi congratulo per le azioni compiute con l'intento di stabilizzare la situazione assai critica delle aziende lattiere. Saluto con favore anche i 280 milioni di euro annunciati oggi per la ristrutturazione.
Per quanto concerne la prima parte della sua proposta, la domanda che tutti ci poniamo è: perché ci viene chiesto di approvare misure d'urgenza con tanto ritardo e tali misure saranno in grado di favorire la ripresa del mercato? Come lei ha detto nel suo intervento, i primi germogli della ripresa si stanno già dischiudendo. Non sono convinto che le modifiche proposte alle quote faranno poi molta differenza, ma giacché sono decise su base volontaria dagli Stati membri, il mio gruppo non si opporrà certo alla loro concessione.
a nome del gruppo ECR. - (EN) Signor Presidente, premetto di essere senz'altro favorevole a questa decisione e penso che la discussione di ieri in commissione e di oggi in plenaria ci abbia consentito di giungere a una posizione di maggiore chiarezza sulla situazione. La realtà e credo anche il motivo della frustrazione di molti produttori di latte è che mentre noi percepiamo quelli che l'onorevole Lyon ha definito i primi germogli della ripresa, questo denaro non è ancora arrivato nei loro conti in banca. Ciò è motivo di malcontento tra gli allevatori, poiché molti di essi versano in difficoltà finanziarie da diverso tempo. E' positivo e utile poterne parlare, perché adesso capisco la necessità di ampliare la portata dell'articolo 186 al fine di fare giungere questo denaro direttamente ai produttori nel più breve tempo possibile. Questo è, a mio avviso, il punto cruciale.
In questo momento in cui ci vengono intessute le lodi del trattato di Lisbona, possiamo solo stupirci di fronte alla vostra richiesta di applicare questo articolo 186 del regolamento che vi renderà plenipotenziari. Ma plenipotenziari già lo siete e in virtù di questi pieni poteri avete deciso la liberalizzazione delle quote che ci ha fatto precipitare nella crisi odierna e che ha beneficiato esclusivamente i produttori industriali e la distribuzione, come dimostrato dai dati della Corte dei conti europea, secondo cui tra il 2000 e il 2007 i prezzi dei prodotti lattiero-caseari al consumo sono aumentati del 17 per cento mentre i prezzi alla produzione sono diminuiti del 6 per cento.
(HU) Signora Commissario, voterò a favore della proposta, com'è ovvio, anche se mi rendo conto che questa elargizione non risolverà la situazione degli allevatori. Ho comunque tre domande da porre. La prima riguarda la crisi. Cosa dobbiamo imparare, a suo giudizio, da questa crisi? Abbiamo tratto insegnamento da quanto è accaduto? Commissario, la crisi attuale non è stata provocata da un cataclisma naturale, uno tsunami o altro, bensì da una serie di decisioni errate e da una politica agricola fondamentalmente fallimentare. Guardando al futuro, cosa può promettere agli agricoltori? Come potranno scongiurare il ripetersi di una crisi analoga? Vorrei avere una risposta particolareggiata e chiara da parte sua.
La seconda domanda riguarda quanto ha detto alla commissione ieri, ovvero che gli Stati membri possono disporre liberamente di questo denaro. Cosa significa esattamente? Che gli Stati membri potranno distribuire il denaro secondo un principio di equità, non alle grandi aziende agricole ma piuttosto ai piccoli allevatori più bisognosi e la cui sopravvivenza è a rischio? Questa categoria è quella che versa nelle peggiori condizioni. L'altra categoria ampia che dovrebbe essere tenuta in considerazione è rappresentata dagli allevatori dei nuovi Stati membri, in particolare dai piccoli allevatori. Come intende ovviare a questa discriminazione intollerabile in base alla quale noi ungheresi, per esempio, abbiamo dovuto dare in mano all'Unione europea il nostro intero mercato e abbiamo ricevuto in cambio solo una frazione delle sovvenzioni? Come e quando porrete riparo a questa ingiustizia e iniquità?
Con riferimento al contenuto degli interventi proposti, pur rilevando la mancanza di adeguati dettagli operativi in merito agli stessi, mi sembra di ravvisare un orientamento positivo per avviare a soluzione i problemi che attualmente i nostri allevatori stanno vivendo. Non credo comunque che gli interventi proposti, da soli possano essere risolutivi dei problemi che stiamo affrontando. Nonostante ciò credo che sia indispensabile votare la proposta di modifica degli articoli 78 e 79 del regolamento (CE) n. 1234/2007.
Adesso non ci resta molto altro da fare che accogliere le iniziative della Commissione, per quanto insufficienti ci possano apparire. Queste considerazioni hanno indotto il gruppo dell'Alleanza Progressista dei Socialisti e dei Democratici al Parlamento europeo a votare questa mattina a favore della procedura d'urgenza proposta. Comunque proporremo e chiederemo che il Parlamento europeo venga tenuto costantemente al corrente dei provvedimenti adottati nei giorni a venire in virtù dei poteri che conferiamo ora alla Commissione. Continueremo a impegnarci per ripristinare l'equilibrio del mercato affinché possa garantire profitti adeguati ai produttori, come ribadito nel trattato di Lisbona.
Se mi permette di ampliare la discussione oltre alla questione odierna, vorrei dire che non possiamo continuare a districarci solo tra i problemi immediati. Dobbiamo trovare il tempo, l'energia e la lungimiranza politica necessari a realizzare una politica agricola comune per l'Europa che si dimostri forte, sostenibile, flessibile e che amortizzi gli effetti peggiori della prevedibile instabilità dei prezzi. Voglio un paesaggio vivo in Europa e il paesaggio non può sopravvivere senza allevatori e animali!
(DE) Signor Presidente, purtroppo José Bové non è potuto essere presente oggi e pertanto parlerò di nuovo io in sua vece. Ho ancora alcune domande per il commissario: crede sinceramente che le proteste si acquieteranno con questi finanziamenti? Come ho già detto, considero la decisione presa questa mattina dal Parlamento una sorta di assegno in bianco, poiché non sappiamo come la Commissione intende utilizzare questi poteri. Ribadisco che la Commissione non è una parte della soluzione, bensì una parte del problema, e rimango di questa opinione.
Signora Commissario, ho ancora una domanda che concerne un aspetto di cui si discute in tutti i programmi, ovvero la necessità di continuare il lavoro di ristrutturazione. Come intende lei questa ristrutturazione? Ritiene davvero giusto continuare a dare del denaro per incentivare quasi le piccole aziende a chiudere e poter così pagare altro denaro alle aziende più grandi? Questa politica non ci avvicina ai nostri obiettivi. Dobbiamo piuttosto impiegare il denaro in maniera mirata nelle regioni più svantaggiate al fine di garantire la sopravvivenza in quelle aree delle strutture maggiormente a rischio.
Contrariamente a quanto viene affermato, occorre invertire la rotta che la PAC ha imboccato, in cui riforme successive hanno smantellato gli strumenti di regolazione del mercato, delle quote e dei diritti di produzione, inducendo migliaia di produttori ad abbandonare gradualmente il settore. Migliaia di posti di lavoro sono a rischio, esistono famiglie che dipendono completamente dall'agricoltura e dal comparto lattiero-caseario in particolare. Sono in pericolo intere regioni, in cui la terra viene progressivamente abbandonata con tragiche conseguenze sociali e ambientali.
Questo è un campanello d'allarme che chiama a un intervento immediato al fine di ripristinare prezzi equi per i produttori, ma occorreranno più risorse di quelle attualmente messe a disposizione. Soprattutto, lo ribadiamo, la situazione richiede interventi di portata più ampia e non meri palliativi, come la cancellazione dell'incremento annuale delle quote latte, per ritornare ai valori in vigore prima che fosse presa la decisione di un loro incremento, e l'abrogazione della decisione di smantellare il sistema delle quote nel 2015.
(EN) Signor Presidente, l'industria lattiero-casearia è in crisi e qui desidero porgere un ringraziamento e un complimento al commissario per la tempestività del suo intervento, che ritengo sia stata perfetta. A mio avviso 280 milioni di euro sono un importo realistico che sarà accolto con favore dal comparto. Sono persuaso della necessità di conferire i poteri ai sensi dell'articolo 186 affinché sia possibile distribuire l'aiuto tempestivamente ai produttori e pertanto sono favorevole. Nonostante il mio voto positivo, preferirei che questa concessione non fosse estesa oltre il 2013.
Personalmente sono favorevole a mantenere le quote, ma a condizione che la loro distribuzione tra gli Stati membri dell'Unione europea e i produttori sia basata su criteri obiettivi ed equi. La definizione e l'approvazione di tali criteri sarebbe estremamente difficile, ma forse varrebbe la pena di fare un tentativo. Per quanto concerne l'estensione dell'ambito di applicazione dell'articolo 186, sono favorevole ma credo che dovrebbe essere accompagnata dalla definizione del ruolo ricoperto dalla Commissione e degli strumenti di cui potrà avvalersi.
La dotazione di 280 milioni di euro per il comparto lattiero-caseario annunciata ieri è senz'altro accolta con favore ma equivale ad apporre un semplice cerotto su un problema molto più vasto. Lo scorso settembre quest'Aula aveva votato affinché fossero messi a disposizione 600 milioni di euro. Tale importo dovrebbe essere mantenuto per dimostrare la nostra solidarietà ai piccoli allevatori in particolare. La prossima priorità della Commissione deve essere quella di affrontare l'intera questione della produzione di latte e di questo sono profondamente convinto. Fino a quando non troveremo una soluzione, i problemi continueranno a ripresentarsi e rimarremo presto a corto di cerotti.
Come affrontare l'intera situazione? Noi vorremmo che questi 280 milioni di euro andassero agli allevatori più duramente colpiti dalla crisi. Dietro al mercato lattiero-caseario di cui stiamo parlando ci sono uomini, ambienti rurali che in altre discussioni affermiamo di volere salvaguardare. Signora Commissario, la prego di sostenere questo Fondo per il latte. Nel corso della discussione sul bilancio di questo pomeriggio il commissario si è espresso favorevolmente e voglio rendergliene merito perché mi ha fatto piacere. Abbiamo urgentemente bisogno di questo segnale e il denaro è stato stanziato nel bilancio del 2010.
Le misure proposte oggi sono poco consistenti ma comunque necessarie e indispensabili. Anch'io sono circospetta in merito all'utilizzo che la Commissione farà dei nuovi poteri acquisiti, in particolare se considero la scarsa sensibilità dimostrata durante questa crisi, in cui ha proposto provvedimenti deboli, in ritardo e solo a seguito di forti pressioni. Forte di queste considerazioni, vorrei che la Commissione presentasse un allegato all'articolo 186 in cui siano definite le misure per un intervento radicale nel comparto lattiero-caseario al fine di garantirne la sostenibilità.
Per avere successo, un simile programma deve essere obbligatorio anziché volontario. Il meccanismo volontario per il riacquisto delle quote è a mio giudizio controproducente e non solo perché con questo sistema retrocediamo faticosamente sull'incremento delle quote che avevamo concesso. Con il riacquisto delle quote latte attribuiamo a tali quote un valore finanziario e peggioriamo le prospettive di un equilibrio; sono costretto a respingere qualsiasi misura passibile di limitare tali prospettive. Proprio in questa fase di progressiva eliminazione del sistema delle quote dobbiamo avvalerci dello strumento del saldo per consentire ai singoli produttori di orientarsi meglio al mercato.
Credo che sia importante menzionare le aspre critiche mosse alla Commissione da alcuni deputati. Dobbiamo riconoscere che la politica d'intervento e le restituzioni alle esportazioni sono servite a mantenere i prezzi, anche se a livelli tragicamente bassi per i produttori, e credo che alcune delle critiche siano superflue ed eccessive. Sono favorevole all'estensione della portata dell'articolo 186 se ciò è necessario per pagare questi 280 milioni di euro che considero più simbolici che sostanziali.
(RO) Vorrei porre una domanda al commissario, oltre a ringraziarla per essersi presentata oggi in quest'Aula. Lei ha affermato che le risorse promesse per il sostegno al settore lattiero-caseario saranno distribuite tra gli Stati membri sulla base di un fattore storico, in altre parole in funzione delle quote negoziate. Il problema è che diversi Stati membri giudicano iniqua la distribuzione delle quote. In effetti diversi Stati membri insistono sulla deregolamentazione del mercato proprio per questo motivo. Per esempio, alcuni paesi non hanno il diritto di produrre quanto basta a soddisfare il consumo interno. Non ritiene forse che il ricorso al fattore storico favorisce il perdurare di queste ingiustizie...
Sono costretto a sintetizzare la mia domanda per non superare eccessivamente il tempo a mia disposizione. Il commissario ha affermato che i finanziamenti saranno distribuiti tra gli Stati membri sulla base di un fattore storico. Tuttavia diversi Stati membri giudicano iniqua l'attuale distribuzione delle quote. In effetti diversi Stati membri insistono sulla deregolamentazione del mercato proprio per questo motivo. Non ritiene forse che il ricorso al fattore storico favorisce il perdurare di queste ingiustizie?
(BG) Saluto con favore la decisione del Consiglio e della Commissione di stanziare una dotazione supplementare di 280 milioni di euro a sostegno della produzione lattiero-casearia nel 2010. Questo è un segnale positivo per chi risente quotidianamente delle conseguenze nefaste della crisi. Chiedo che questa risposta opportuna non si limiti a essere una soluzione economica sporadica ma che sia collocata entro una strategia mirata e a lungo termine di recupero, stabilizzazione e sviluppo di questo settore in Europa. Sotto questo punto di vista assumono particolare importanza i provvedimenti che i singoli Stati membri adotteranno. Vorrei fare presente che la Bulgaria può accettare solo parzialmente le proposte di modifica al regolamento n. 1234. Insistiamo affinché sia espressamente documentato che le quote latte nazionali saranno gestite a discrezione degli Stati membri. E' importante mantenere la possibilità di scegliere il regime di riacquisto e ridistribuzione delle quote latte tramite la riserva nazionale. Non possiamo permetterci di trattenere o riscuotere pagamenti dai produttori perché in Bulgaria questo settore sta attraversando una fase di ammodernamento. Altrimenti i produttori bulgari non saranno in grado di essere competitivi neppure dopo il 2015.
(PL) Signor Presidente, guardiamo ovviamente di buon grado a queste nuove soluzioni di aiuto per gli agricoltori che si applicano anche agli agricoltori polacchi. Nondimeno occorre ricordare che quando parliamo di soldi, ed è questo di cui stiamo parlando, è importante anche il modo in cui tali soldi vengono distribuiti. Essi dovrebbero raggiungere i produttori che più risentono degli effetti della crisi e non accetto una politica di distribuzione uniforme a tutti del medesimo importo, che sarebbe in questo caso minimo e che, in sostanza, non aiuterebbe nessuno.
Inoltre permettetemi di soffermarmi un attimo sul passato prima di guardare al futuro. Sono certo che vi ricordate le campagne meravigliose, oltre un anno fa, in cui ai produttori veniva pagato un prezzo eccellente per il latte. Nel contempo essi usufruivano anche dei generosi finanziamenti comunitari destinati all'ammodernamento del comparto lattiero-caseario. E' importante programmare il futuro sulla base dell'esperienza pregressa e trarre le debite conclusioni dai nostri errori, perché di errori ne abbiamo senz'altro commessi. Parimenti è importante riflettere su come pianificare lo sviluppo futuro di questo comparto, giacché il denaro è disponibile sia sotto forma di sussidi diretti che di fondi per lo sviluppo delle aree rurali. Inoltre disponiamo anche dello strumento delle quote latte.
(PL) Signora Commissario, vorrei sapere da lei come intende spendere la Commissione questi 280 milioni di euro. Saranno destinati a ulteriori ristrutturazioni o forse, come voluto da 21 Stati membri, per un'iniezione nel mercato o per i meccanismi di mercato? Gli agricoltori, da parte loro, vogliono che tale denaro sia impiegato a favore di meccanismi di aiuto. Al momento essi non sono in grado di accendere altri prestiti o di migliorare la produttività. Nella situazione attuale non sono nemmeno in grado di proseguire l'ammodernamento perché sono a corto di liquidità. Non vogliono comprare celle frigorifere o macchine per la mungitura in questo momento che non è propizio per ulteriori investimenti. I 280 milioni di euro corrispondono a meno di 2 euro per tonnellata di latte prodotta nell'Unione europea.
La proposta di un riacquisto di quote mi lascia invece alquanto perplesso. Per settimane e mesi di fila lei ha affermato che la crisi in corso non è stata provocata dal sistema delle quote, pertanto non capisco il senso di proporre il riacquisto. Inoltre vorrei ancora precisare che questo non può essere un intervento conclusivo. Occorre adottare ulteriori provvedimenti, in particolare per la produzione di latte nelle aree difficili, come le aree montuose, dove semplicemente non esiste alcuna alternativa produttiva.
Signora Commissario, l'Austria è sempre stata contraria all'eliminazione del sistema delle quote. Orbene, lei ha scelto di battere una strada che ha percorso con coerenza. Com'è naturale, noi a nostra volta abbiamo cercato di preparare i nostri agricoltori a questo cambiamento e di aiutarli, per quanto possibile. Con tutta la più buona volontà, non riesco a comprendere la sua proposta di un regime volontario di riacquisto delle quote. Se lo applicassimo, si verificherebbe una rivalutazione e un aumento del prezzo di quelle quote che lei intende eliminare. Come possiamo giustificare questa svolta di fronte agli agricoltori austriaci?
membro della Commissione. - (EN) Signor Presidente, ho seguito attentamente la discussione di questa sera e, da alcuni interventi, si potrebbe ricevere l'impressione che questa sia la prima volta che interveniamo per aiutare il comparto lattiero-caseario nell'Unione europea. Nulla di più sbagliato; sono convinta che almeno una parte di voi sa quanto è stato fatto dall'inizio dell'anno, quando abbiamo avviato l'ammasso pubblico e privato, l'intervento e le restituzioni alle esportazioni. Nel corso dell'estate abbiamo adottato numerose altre misure e credo che dovremmo stilare uno studio specifico per illustrare in maniera particolareggiata ai deputati di questo Parlamento tutti gli sforzi compiuti dallo scorso gennaio.
Con riferimento agli aspetti specifici delle due proposte odierne, devo ribadire che il regime di riacquisto non è una novità. Tale meccanismo è già utilizzabile dagli Stati membri che desiderano aiutare singole aziende a interrompere l'attività. E' un'alternativa che offriamo senza volerla rendere obbligatoria, una possibilità per aiutare gli allevatori a chiudere l'attività. La loro quota, una volta venduta, può essere tenuta nella riserva nazionale e distribuita in un secondo tempo, a discrezione dello Stato membro. E con questo ho chiarito un aspetto della discussione.
L'altro aspetto che ha suscitato un notevole interesse oggi riguarda l'articolo 186. L'inserimento del comparto lattiero-caseario nell'ambito dell'articolo 186 è dettato esclusivamente dalla necessità di fornire una risposta rapida. Peraltro non vedo alcun motivo per non includere il comparto lattierò-caseario nell'articolo 186, visto che esso comprende già diversi ambiti del settore delle carni. In generale posso dire a chi teme che la Commissione riceva un assegno in bianco e faccia di testa propria che l'articolo 186 è per sua natura un meccanismo positivo, laddove consente di aiutare le persone in difficoltà tramite una reazione molto rapida. Non ha nulla a che fare con un assegno in bianco. Come sapete, il comitato di gestione terrà una discussione in merito.
A mio giudizio hanno preso piede diverse idee fuorvianti. I 280 milioni di euro non sono destinati alla ristrutturazione. Tale importo offre semplicemente la possibilità di un'erogazione rapida, appena completate le formalità previste e con il benestare del Consiglio Ecofin in novembre e la firma del bilancio per il 2010. Ciò ci consentirebbe di agire immediatamente, mentre non sarebbe possibile farlo senza l'articolo 186. Tale somma non riguarda pertanto le ristrutturazioni. Come ho detto poc'anzi, sono dotazioni nazionali che consentono agli Stati membri di erogare aiuti ai più bisognosi.
In risposta ad alcuni interrogativi specifici, vorrei dire che le organizzazioni di produttori sono un'alternativa eccellente, anzi una necessità, come ho già precisato precedentemente in plenaria, durante la discussione sul sistema per la frutta e gli ortaggi. Se gli agricoltori sprecano tempo ed energia a farsi concorrenza gli uni contro gli altri invece di confrontarsi con il settore forte della distribuzione, è facile immaginare chi ne uscirà vincitore e chi sconfitto. Ribadisco pertanto che dovete collaborare al fine di diventare un anello molto più forte nella filiera alimentare.
per iscritto. - (PT) Signora Commissario, dopo avere lottato strenuamente per ottenere che la Commissione presentasse questi provvedimenti, non possiamo respingere alcun contributo che essa può offrirci in questo momento così difficile per gli allevatori e le loro famiglie. Purtroppo la Commissione ha atteso a lungo prima di agire ed è intervenuta solo dinanzi alle forti pressioni esercitate da produttori, Parlamento europeo e 21 Stati membri. Desidero avanzare alcune considerazioni sulle misure presentate oggi.
per iscritto. - (HU) Saluto con favore le misure proposte dalla Commissione europea per aiutare i produttori del comparto lattiero-caseario europeo. Tuttavia tali provvedimenti possono solo alleviare la crisi, senza risolverla. Per porre fine alla crisi occorre rinunciare all'idea di un incremento delle quote latte. Né la Commissione europea, né la signora commissario Fischer Boel personalmente sono inclini a riconoscere che in quest'ambito sono state prese decisioni sbagliate. Sostegno la richiesta degli agricoltori europei di rinunciare all'incremento delle quote.
Parimenti sono contrario all'eliminazione definitiva del regime delle quote nel 2015. Condivido il punto di vista della maggiore organizzazione europea degli agricoltori, la Copa-Cocega, secondo cui il mercato lattiero-caseario debba essere regolamentato anche dopo tale data. La crisi attuale ci insegna innanzi tutto che è necessario disciplinare il mercato lattiero-caseario. In caso contrario, l'andamento dei prezzi diventerà imprevedibile e gli allevatori europei non sono in grado di assorbire le perdite causate da un'eccessiva volatilità del mercato.
Le manifestazioni che i produttori di latte hanno organizzato per settimane di fila nel tentativo estremo di salvare il loro comparto dalla crisi hanno avuto per effetto la costituzione, da parte della Commissione europea, di un Fondo per il latte di 280 milioni di euro. Il commissario Fischer Boel è finalmente capitolata dopo essere rimasta sorda, per settimane di fila, al disagio dei coltivatori sull'orlo della bancarotta. Tuttavia tale provvedimento finanziario è ridicolo e inteso semplicemente a chetare i produttori per qualche tempo. Non potrà in alcun modo risolvere il problema di un comparto destinato all'estinzione insieme all'eliminazione programmata del sistema delle quote. I produttori di latte non chiedono la carità o elargizioni, vogliono un mercato regolamentato in cui vendere il latte a un prezzo che consenta loro di vivere in maniera dignitosa del loro lavoro e garantire un futuro ai loro figli. Con il suo desiderio pervicace di imporre il dogma della libera concorrenza, l'Unione europea finirà con l'abbandonare migliaia di agricoltori in balìa della sola legge del mercato. Questo è il medesimo ultraliberismo che ogni mese mette in strada migliaia di lavoratori dell'industria. E' assolutamente urgente porre fine a questa carneficina.
Approvo in linea di massima l'accordo raggiunto dai ministri per l'Agricoltura durante la riunione del Consiglio in Lussemburgo relativa a un aiuto specifico di 280 milioni di euro per il comparto lattiero-caseario. A livello comunitario tale aiuto equivale a un importo pressoché irrilevante di un centesimo per litro di latte. Dopo mesi di strenua resistenza, la Commissione ha ceduto in minima parte alla pressione esercitata da produttori, 21 Stati membri, tra cui anche l'Ungheria, e il Parlamento europeo che aveva già richiesto fondi supplementari per il settore in occasione di una riunione informale tenutasi a Bruxelles lo scorso lunedì. Nonostante la lentezza della risposta comunitaria, il governo ungherese è intervenuto rapidamente a sostegno degli allevatori e ha fornito tutti gli aiuti possibili entro i limiti delle risorse di bilancio disponibili. L'Ungheria ha aiutato il comparto lattiero-caseario avvalendosi di tutto il denaro ridestinabile proveniente dagli aiuti per lo sviluppo rurale e dal Programma europeo di sviluppo economico. Oltre all'Ungheria, solo la Lettonia e Malta hanno ottenuto un risultato di pari eccellenza. I produttori lattiero-caseari ungheresi riceveranno all'incirca 3,3 milioni di euro dal fondo complessivo di 280 milioni, un importo corrispondente a circa 890 milioni di fiorini. Il governo ungherese può scegliere a propria discrezione la modalità d'impiego di tale denaro. La Commissione ha semplicemente suggerito che l'aiuto dovrebbe essere diretto ai produttori in maggiori difficoltà e tale indicazione è in sintonia con gli obiettivi del governo ungherese. In seguito all'approvazione del bilancio 2010, l'importo sarà erogato all'inizio dell'anno prossimo.
Abbiamo tutti visto le immagini degli episodi provocati dalle recenti penurie di prodotti alimentati. I prezzi dei beni agricoli, non ultimo delle derrate alimentari, sono aumentati in maniera vertiginosa in un periodo molto breve. E' stato un durissimo colpo per molti paesi in via di sviluppo, che dipendono in maniera massiccia dalle importazioni di alimenti e che già versavano in condizioni di estrema indigenza. Auspichiamo che la presente relazione sul commercio internazionale di materie prime offra un contributo alla ricerca di una soluzione a questi problemi. Dopotutto, ci siamo impegnati a eliminare la fame e la povertà con la firma dei cosiddetti Obiettivi di sviluppo del Millennio. Il Segretario generale delle Nazioni Unite, Ban Ki-moon, ha di recente richiamato l'attenzione sul fatto che l'aumento dei prezzi degli alimenti sta mettendo a repentaglio l'effettivo raggiungimento degli Obiettivi di sviluppo del Millennio, in particolare il dimezzamento della povertà nel mondo. E', dunque, tempo di adottare misure urgenti.
In particolare, la recente crisi alimentare ha mostrato che i prodotti alimentari non sono semplicemente una materia prima. Se non si riesce neppure a soddisfare un requisito fondamentale quale la garanzia che gli individui siano sfamati, allora la retorica sullo sviluppo non ha molto valore. Dovremmo dunque stare attenti quando equipariamo i prodotti alimentari a una materia prima qualsiasi. I paesi in via di sviluppo sono perfino stati costretti a deregolamentare la loro politica alimentare e a passare da una produzione orientata al fabbisogno locale a una orientata all'esportazione. Questa è la politica del FMI, della Banca mondiale, degli Stati Uniti e anche dell'UE, che hanno tutti imposto queste condizioni. Con l'abolizione delle tariffe protettive e delle sovvenzioni, molti paesi in via di sviluppo sono diventati estremamente vulnerabili, e ancora più sensibili alle pesanti fluttuazioni nei prezzi degli alimenti e delle materie prime. Prendiamo Haiti, per esempio, che in passato era un paese autosufficiente nella produzione di riso. Nel 1995, il Fondo monetario internazionale ha costretto il paese a ridurre le proprie tariffe sul riso. Ha cominciato ad arrivare dagli Stati Uniti riso sovvenzionato a livello statale, e la produzione locale è crollata. Oggi, tre quarti del riso consumato a Haiti sono importati dagli Stati Uniti.
Mi auguro che questa relazione ci offra gli strumenti per gestire le problematiche e le sfide poste dal commercio non regolato di materie prime. Tra lee questioni su cui ci concentriamo in questa relazione figura il sostegno ai paesi in via di sviluppo per la diversificazione delle loro economie, affinché possano passare da una situazione in cui esportano solo una o due materie prime a modelli di produzione più avanzati di articoli a elevata lavorazione. Sottolineiamo anche l'importanza della flessibilità nella politica di sviluppo, che deve consentire a questi paesi di sviluppare opportunità e strumenti di politica economica a sostegno dell'agricoltura, per esempio. Esortiamo altresì la Commissione europea a rivedere lo schema di finanziamento FLEX, inteso a stabilizzare i prezzi delle materie prime. Affrontiamo anche la dimensione di parità nel commercio di materie prime, o, piuttosto, della sua mancanza. E' estremamente importante che teniamo sempre conto della questione di genere nel negoziare gli accordi di commercio internazionale.
La relazione affronta molti altri temi ancora. Infine, devo far presente che questo lavoro ha messo in luce il vero volto dell'Unione europea. Infatti, mentre noi, da parte nostra, abbiamo cercato di dare risposta alle necessità e alle problematiche specifiche dei paesi in via di sviluppo, l'industria europea, con l'appoggio dei suoi rappresentanti al Parlamento europeo, è riuscita a spostare il fulcro del discorso sul proprio interesse commerciale a breve termine, cioè l'accesso continuo e duraturo a materie prime a basso costo.
La lotta per la riduzione della povertà e per lo sviluppo, così come la sicurezza alimentare, figurano tra le principali priorità dell'agenda della Commissione. Sapete bene che l'Unione europea è il maggiore donatore di aiuti allo sviluppo a livello mondiale. Inoltre, nel settore specifico delle materie prime, la Commissione ha intrapreso diversi programmi di sviluppo: per esempio, attraverso il programma FLEX, la Commissione sostiene i bilanci nazionali dei paesi in via di sviluppo, laddove questi hanno registrato un crollo delle entrate fiscali legate alle esportazioni.
La Commissione promuove altresì la gestione trasparente delle entrate fiscali generate dallo sfruttamento delle materie prime e delle risorse naturali, attraverso diverse iniziative, quali l'EITI, il processo di Kimberley e il programma FLEGT. Mi riferisco inoltre all'iniziativa "tutto fuorché le armi”, che dà accesso, esente da imposte, alle importazioni di tutti i prodotti provenienti dai paesi meno sviluppati (fuorché le armi), permettendo loro, in questo modo, di diversificare le rispettive esportazioni.
Bisognerà utilizzare al meglio tutti gli strumenti. Una politica di accesso alle materie prime sostenibile e coerente dovrà dunque combinare: primo, negoziati che assicurino gli impegni internazionali all'interno dell'OMC e a livello bilaterale; secondo, l'applicazione dei regolamenti dell'OMC e degli accordi esistenti; e, terzo, misure non vincolanti quali il dialogo e la formazione di alleanze. Nessuno di questi elementi è nuovo, ma è la combinazione di questi stessi elementi, nonché il loro coerente impiego, a determinarne la forza. La questione verrà discussa a una conferenza con le parti interessate più avanti nel corso dell'anno.
Consapevole dell'importanza dell'accesso alle materie prime, la Commissione accoglie con favore le discussioni al riguardo che si svolgono in Parlamento. La Commissione accoglie in maniera particolarmente positiva gli emendamenti al primo progetto della relazione. Il testo evidenzia ora con maggiore chiarezza la rilevanza del problema; suggerisce modi per trattare la questione in maniera costruttiva, come l'applicazione degli accordi e dei negoziati con i paesi partner. Siamo pronti a collaborare nella più totale disponibilità con il Parlamento per la definizione e per l'attuazione di ulteriori strategie.
a nome del gruppo PPE-DE. - (DE) Signor Presidente, signor Commissario, sono lieto che si sia reso disponibile, Commissario Potočnik. Constatiamo che il Commissario Mandelson ha preferito ancora una volta recarsi a qualche importante conferenza in un'altra parte del mondo anziché discutere con noi in Parlamento alcune problematiche chiave per l'industria europea. Immagini dunque con quale piacere l'ho ascoltata illustrare l'argomento molto meglio e con maggiore chiarezza e visione di come avrebbe potuto fare il nostro Commissario per il commercio.
Sono molto contento del risultato delle nostre deliberazioni in commissione, perché temo che il relatore, nel suo progetto originale, nell'evidenziare tanti aspetti essenziali legati alla realtà dei paesi in via di sviluppo, abbia perso totalmente di vista gli interessi della nostra politica industriale. La natura di questi interessi non lascia ormai dubbi . Dobbiamo concentrarci fermamente sul garantire l'approvvigionamento di materie prime per l'industria europea. Come il Commissario ha giustamente sottolineato, stiamo infatti incontrando difficoltà in tal senso.
Dobbiamo fare tutto il possibile, non solo nei negoziati multilaterali, ma anche in quelli bilaterali, per ottenere e mantenere un accesso aperto ed effettivo ai mercati delle materie prime. Il fatto che la Commissione abbia dato il via alle discussioni per l'ingresso dell'Ucraina nell'OMC e abbia accettato un margine di manovra per l'imposizione di tasse sulle esportazioni non è tollerabile e rappresenta un cattivo esempio. Anche il fatto che abbiamo accettato il dual pricing in relazione all'ingresso dell'Arabia Saudita nell'OMC, un accordo che ha provocato non poche difficoltà per la nostra industria petrolchimica, è stato intollerabile. E non sono neppure troppo fiducioso quando vedo cosa sta accadendo attualmente riguardo all'ingresso della Russia nell'OMC, e vorrei che la Commissione si preoccupasse maggiormente di garantire che non siano introdotte altre misure aventi effetto di distorsione sul commercio.
E' evidente che vanno intraprese iniziative nelle sedi appropriate, in particolare l'Organizzazione mondiale del commercio, per raggiungere un consenso globale nell'ottica di facilitare l'accesso alle materie prime. Questo non deve però condurci a perdere di vista un'altra questione fondamentale: siamo di fronte a una situazione nuova in questi mercati, sia per quel che riguarda i prodotti alimentari che l'energia. Essendo noi, nell'Unione europea, grandi importatori di materie prime, dobbiamo dunque considerare la questione con particolare attenzione. Da una parte, dobbiamo pensare all'impatto a livello mondiale, poiché si potrebbe arrivare a un aumento eccessivo del consumo di materie prime, con conseguenze ambientali, economiche e sociali decisamente negative nei paesi in via di sviluppo, mentre, dall'altra parte, dobbiamo tenere in considerazione la nostra situazione e le nostre stesse difficoltà.
(PL) La natura ha distribuito le sue ricchezze sul globo - le materie prime nel sottosuolo, le derrate alimentari e gli alberi sulla superficie e i pesci nell'acqua - in maniera eterogenea. Le esigenze umane sono le stesse, ma la loro soddisfazione richiede solidarietà nello sfruttamento delle risorse e nella distribuzione attraverso il commercio internazionale. La relazione Holm ha molto da dire a riguardo. Vorrei sottolineare qualche punto, proseguendo sulla linea tracciata dall'onorevole Caspary.
L'aumento vertiginoso dei prezzi dei generi alimentari è sempre più causa di disordini, e abbiamo bisogno di un approccio nuovo se vogliamo fare fronte a questa situazione. La nuova crisi minaccia di mietere più vittime in un giorno di quelle a opera del terrorismo in sei anni a partire dall'11 settembre. I politici e i governi forse non ci hanno fatto caso, ma i poveri del mondo vedono i loro figli diventare sempre più affamati. Le conseguenze saranno particolarmente dure in Africa, dove i prezzi dei prodotti di base sono più che raddoppiati negli ultimi 12 mesi e continuano a crescere a causa della speculazione, della penuria e dei modelli di produzione in continuo cambiamento. Le cause di fondo sono la crescente domanda da parte dell'Asia dell'est e le conseguenze in termini di offerta della mancanza di investimenti nell'agricoltura. Il cambiamento climatico, scritto nel linguaggio chiaro di inondazioni, siccità e temperature da record, sta semplicemente peggiorando la situazione, soprattutto per i più poveri del mondo. Spero dunque che adotteremo questa risoluzione.
(EL) Signora Presidente, signor Commissario, va da sé che la competitività dell'industria europea dipende in larga misura dall'offerta di materie prime. Oggi abbiamo dunque bisogno di una strategia integrata che garantisca l'accesso al mercato mondiale. Questo ci permetterà di assicurare la cooperazione internazionale, la legittima concorrenza, il commercio equo e il rispetto delle restrizioni basate su seri incentivi allo sviluppo nei paesi meno sviluppati. Contribuirà altresì a promuovere gli investimenti nella ricerca e nello sviluppo di tecnologia rispettosa dell'ambiente e nel riciclaggio.
Ovviamente, i negoziati di commercio internazionale sono molto importanti per gli sviluppi di lungo periodo, ma un ulteriore slancio può arrivare dalla creazione di partenariati economici con i paesi in via di sviluppo. Vorrei anche mettere in guardia sul fatto che la cessione di certi diritti nel quadro di colloqui di commercio internazionale per l'accesso di breve periodo alle materie prime e ai prodotti di base potrebbe danneggiare gran parte della nostra industria nell'Unione europea e, soprattutto, la nostra agricoltura.
Signora Presidente, vorrei ringraziare gli onorevoli deputati per i loro interventi. Sono stati molto chiari nella descrizione delle sfide che abbiamo di fronte. E' anche altrettanto chiaro che se, da una parte, dobbiamo assicurare lo sviluppo equilibrato del nostro lavoro, concentrandoci perciò soprattutto sui paesi più poveri e affermando quell'equità della quale parlava l'onorevole Crowley, dall'altra parte dobbiamo anche garantire regole eque di commercio per l'accesso della nostra industria alle materie prime. E' un dato di fatto che l'Unione europea sia un importatore netto di materie prime e che tale rimarrà.
Nella relazione, chiediamo misure urgenti per rispondere al cambiamento climatico. Anche il commercio deve assumersi le sue responsabilità. Dobbiamo ridurre tutte le emissioni non necessarie e il trasporto. Una parte considerevole del commercio comprende beni che potrebbero essere prodotti facilmente a livello locale. Dobbiamo agevolare il commercio di "prodotti verdi” e l'ecotecnologia intelligente. Se non lo facciamo e se il commercio non si assume le sue responsabilità, presto non avremo più materie prime da commerciare e non avremo nemmeno più cibo per sfamarci. E' di importanza capitale che prendiamo seriamente la nostra responsabilità riguardo al clima!
autore. - (EN) Signor Presidente, come abbiamo sentito, l'Unione europea è il principale donatore di aiuti alla Cambogia ed è pertanto più che legittimo da parte nostra invitare le autorità cambogiane non solo ad avviare riforme politiche e istituzionali per costruire uno Stato democratico retto dal primato della legge e basato sul rispetto delle libertà e dei diritti fondamentali, ma anche a dimostrare la volontà di lottare con forza contro i flagelli endemici della corruzione, della deforestazione massiccia con conseguenti esodi di popolazione, delle espropriazioni fondiarie e dell'industria del turismo sessuale, a respingere l'attuale cultura dell'impunità e assicurare alla giustizia quanti sono coinvolti in siffatte attività.
È necessario inoltre garantire la libertà d'espressione politica, senza intimidazioni e pressioni. Nello specifico, dobbiamo manifestare la nostra inquietudine per il processo e la condanna a dodici anni di detenzione a carico del leader dell'opposizione, Sam Rainsy, per un gesto che il Parlamento europeo considera di natura simbolica e chiaramente politica. È particolarmente allarmante che, se confermata, la sentenza impedirebbe a Sam Rainsy di candidarsi alle elezioni parlamentari del 2013 e potrebbe avere conseguenze ben più ampie, dato che colpirebbe l'opposizione in quanto tale.
autore. - (EN) Signor Presidente, Sam Rainsy, uno dei leader dell'opposizione, è stato condannato in contumacia a 12 anni di detenzione. Il processo a suo carico non rispettava gli standard internazionali di indipendenza e imparzialità della magistratura e la condanna è stata determinata da motivazioni politiche. Condanne simili, a carico dei membri del partito di opposizione, sono piuttosto comuni e dimostrano che in Cambogia la magistratura non è imparziale. Queste sentenze ledono i diritti umani fondamentali, inclusa la libertà di espressione e il diritto a un processo equo.
Sono nettamente contraria alla condanna di Sam Rainsy e di chi come lui esercita la libertà di espressione, e chiedo al governo cambogiano di abbandonare questa condotta autoritaria. Sul piano internazionale, dobbiamo ricordare alla Cambogia di puntare alla democrazia anziché applicare le leggi in maniera arbitraria a danno dei diritti individuali. Chiedo, in particolare, alla Commissione di raccomandare alla Cambogia di non servirsi delle nuove norme sulle ONG per limitare la libertà di azione dell'opposizione e della società civile.
a nome del gruppo PPE. - (FI) Signor Presidente, il caso di Sam Rainsy non è che la punta dell'iceberg del controllo autoritario esercitato dal partito di governo in Cambogia per fare pressioni politiche su un tribunale e mettere così a tacere le critiche. È evidente che il principale obiettivo di questo governo è di escludere la società civile e promuovere un sistema unipartitico. Tutto questo è dimostrato anche dalla condanna di Rainsy, chiaro tentativo di impedirgli di candidarsi alle elezioni del 2013.
Come già abbiamo sentito, l'Unione europea è il principale donatore di aiuti alla Cambogia, pertanto è importante che questa risoluzione non si accontenti soltanto di condannare le numerose violazioni dei diritti umani nel paese, la totale assenza di una magistratura efficiente e la politicizzazione delle forze armate. Occorre anche precisare con determinazione che tra Unione europea e Cambogia esiste un accordo di cooperazione che all'articolo 1 esige il rispetto dei diritti umani. Ulteriori violazioni delle libertà civili comporteranno necessariamente conseguenze e l'UE deve pretendere un netto miglioramento della situazione dei diritti umani, come condizione per assicurare la prosecuzione degli aiuti.
La condanna a dodici anni di detenzione a carico del leader dell'opposizione cambogiana Sam Rainsy costituisce di fatto una grave violazione dei diritti umani e un'evidente dimostrazione del potere autoritario che domina la vita politica in Cambogia. Dopo essere stato espulso dall'Assemblea nazionale, essere stato privato per tre volte dell'immunità parlamentare e dopo una serie di attentati e l'uccisione di decine di suoi sostenitori, Sam Rainsy è stato ora condannato in contumacia alla detenzione per i suoi atti di protesta, con una sentenza che ha forti motivazioni politiche.
Lo scopo ultimo della sentenza emessa a settembre è sostanzialmente di impedire al leader dell'opposizione di candidarsi alle elezioni che si terranno tra poco più di due anni, compromettendo così per la Cambogia la possibilità di realizzare pienamente la democrazia. Oltre alle richieste rivolte al governo cambogiano attraverso questa risoluzione, che punta a mettere fine alle persecuzioni politiche, vorrei chiedere all'Alto rappresentante dell'Unione per gli affari esteri di fare pressioni sulle autorità cambogiane affinché rilancino le riforme politiche e istituzionali necessarie per pervenire a una vera democrazia.
a nome del gruppo Verts/ALE. - (DE) Signor Presidente, la Cambogia è un bellissimo paese che possiede una storia ricchissima come pure, purtroppo, numerosi lati oscuri. I problemi più recenti riguardano sparizioni, casi di cittadini incarcerati senza processo, corruzione selvaggia, espropriazioni fondiarie ingiuste e deforestazione illecita. Il fatto che principalmente dovrebbe allarmarci, in quanto europarlamentari, è che quanti criticano e denunciano queste pratiche vengono arrestati, sottoposti a falsi processi e incarcerati.
Sam Rainsy, leader dell'opposizione cambogiana, è stato vittima di gravi persecuzioni. Era già stato eletto, ma fu espulso dal parlamento nel 1995, riuscendo tuttavia a riprendere successivamente il suo seggio. É stato oggetto di numerosi attentanti durante la campagna elettorale, che sono costati la vita a 80 persone. Ho avuto l'onore di incontrarlo, in Cambogia: è una persona estremamente pacifica e un convinto fautore della democrazia e dei diritti umani. Ora è stato condannato a dodici anni di detenzione per un atto simbolico, sulla base di motivazioni pressoché inconsistenti.
Imprigionare il leader dell'opposizione equivale a imprigionare una parte consistente dei cittadini che egli rappresenta. Incarcerare il leader dell'opposizione e impedirgli di candidarsi alle prossime elezioni significa bloccare il processo democratico e violare i diritti umani e civili. Non dobbiamo accettarlo e invito la Commissione a chiedere con forza soprattutto che vengano rispettate le condizioni previste dall'articolo 1 dell'accordo di cooperazione, secondo cui il rispetto dei diritti umani in Cambogia è condizione essenziale per godere degli aiuti messi a disposizione dall'Unione europea.
Ho avuto occasione di visitare la Cambogia due volte: la prima due anni fa, con la delegazione di osservazione del Parlamento europeo durante le elezioni parlamentari, e l'ultima sei mesi fa. Devo dire che, come altri paesi della stessa regione, la Cambogia ha conosciuto uno sviluppo rapidissimo negli ultimi anni, soprattutto dal punto di vista economico. Purtroppo, questo rapido sviluppo economico non è andato di pari passo con l'evoluzione democratica del paese. Non esiste vera democrazia senza organi di stampa forti, che osservino l'operato del partito di governo, né senza un'opposizione solida e l'attività del settore ONG.
La condanna a carico di Sam Rainsy, che non è certo la prima, sferra un altro duro colpo all'opposizione. Se sarà confermata, Rainsy non potrà candidarsi alle prossime elezioni parlamentari, sebbene goda di una notevole popolarità nel suo paese. La sentenza è quanto mai sconcertante se si considera che a trent'anni dalla caduta dei khmer rossi, moltissimi leader di quel regime non sono ancora stati processati. Mettere in dubbio il confine tra Vietnam e Cambogia di certo non contribuisce alla stabilità della regione, ma è in ogni caso una questione che va risolta con gli strumenti della politica, non con una sentenza.
Benché riconosca il notevole sviluppo della Cambogia dalla fine del regime di Pol Pot, riterrei preoccupante se il governo cambogiano decidesse di lasciare incompiuta la creazione di un sistema democratico, come purtroppo è avvenuto in numerosi altri paesi. La Cambogia ha sottoscritto vari accordi internazionali, tra cui l'accordo di cooperazione con l'Unione europea, con cui si è impegnata a tutelare i diritti fondamentali dei suoi cittadini e applicare i principi democratici all'interno del proprio territorio nazionale. L'Unione europea deve richiamare con forza il governo cambogiano al rispetto degli impegni assunti.
(RO) Come già ricordato, Sam Rainsy è stato condannato due volte alla detenzione. La condanna a dieci anni con l'imputazione di presunta disinformazione e falso in atti pubblici si aggiunge a quella precedente a due anni di detenzione. Altri colleghi hanno già fatto notare che si tratta di un palese tentativo di impedirgli di candidarsi alle prossime elezioni. La condanna in contumacia a carico di Sam Rainsy è l'ultimo atto di un processo che si è svolto a porte chiuse e nel quale, stando alle relazioni, sono emerse numerose irregolarità.
Non manca tuttavia qualche spiraglio di luce: la Cambogia ha infatti accolto tutte le raccomandazioni formulate nella revisione periodica universale dal consiglio ONU sui diritti umani. Ricordo inoltre l'approvazione di un nuovo codice penale e della legge anticorruzione, sviluppi di cui naturalmente andrà verificata l'attuazione pratica. Rinnoveremo ancora alla Cambogia la richiesta di prendere in considerazione le raccomandazioni formulate dalle passate missioni di osservazione elettorale. L'istituzione di un comitato dei diritti umani è un obiettivo importante e guardiamo con favore all'intenzione del governo di procedere in questo senso e di costituire un foro congiunto con le organizzazioni della società civile.
Non c'è alternativa al dialogo paziente. Se non saremo considerati come uno dei principali interlocutori nello sviluppo del paese, perderemo un'opportunità per influenzare la situazione. C'è tuttavia molto che possiamo fare in Cambogia a tutti i livelli, dall'ufficio del Primo ministro alla società civile. Continueremo a incoraggiare le iniziative positive che la Cambogia sta intraprendendo a favore dei diritti umani, dello sviluppo e dell'uguaglianza di genere, sostenendo al contempo la causa di una democrazia parlamentare autenticamente pluralistica, di una maggiore libertà di stampa e della completa indipendenza della magistratura.
per iscritto. - (EN) La situazione dei diritti umani in Cambogia si fa sempre più preoccupante. Dobbiamo affrontare palesi violazioni dei diritti umani compiute dal governo autoritario che sta progressivamente erodendo le basi della democrazia. Come principale donatore di aiuti alla Cambogia, l'Unione europea deve intervenire quanto prima per proteggere i cittadini di questo paese e assicurare loro che il processo democratico non si fermerà. Colgo questa occasione per rivolgermi al governo cambogiano e chiedere che attui senza indugio le raccomandazioni del relatore speciale delle Nazioni Unite. Il caso di Sam Rainsy pone in evidenza le ingiustizie commesse in Cambogia, dove Rainsy, in quanto leader del partito di opposizione e deputato, è stato oggetto di una strategia che mira deliberatamente a mettere a tacere ogni forma di opposizione al governo autoritario in carica. Occorre mettere fine alle accuse e agli arresti nei confronti di chiunque rappresenti una minaccia per il governo. La magistratura non ha ancora fornito ai cittadini alcuna garanzia circa la propria indipendenza e imparzialità. Quest'Aula deve affrontare immediatamente queste questioni per assicurare ai cittadini della Cambogia che intende continuare a sostenere e a difendere il loro diritto alla democrazia.
In questi sei settori, con una decisione del Consiglio è possibile applicare l'articolo 100 C del Trattato. Questa ipotesi è stata esaminata a tutt'oggi una sola volta, nel quadro della Dichiarazione n. 31 relativa all'asilo, allegata all'Atto finale del Trattato, dichiarazione nella quale il Consiglio viene invitato ad esaminare i problemi relativi alla politica dell'asilo attuata dagli Stati membri al fine di mettere a punto, entro la fine del 1993, un'azione comune per l'armonizzazione di tale politica.
Dopo questa prima iniziativa, la Commissione non ha più menzionato la questione e non ha intrapreso a tutt'oggi alcuna iniziativa, nonostante le continue pressioni del Parlamento europeo. Insomma, si è perso del tempo prezioso e il terzo pilastro è oggi in ritardo. Allo stato attuale, se il Parlamento insisterà sull'utilizzo immediato dell'articolo K.9, molto probabilmente si verranno a creare, come ricorda la Commissione, complicazioni nella comunitarizzazione di alcune materie, con il rischio di dare l'impressione che l'odierna procedura ci soddisfi; in realtà, tutti noi riconosciamo gli svantaggi comportati da un ricorso all'articolo K.9.
Signor Presidente, onorevoli colleghe e colleghi! La compilazione della relazione dell'onorevole Lambraki sull'applicazione dell'articolo K9 è avvenuta in una fase molto interessante. Il dibattito della nostra commissione si è svolto in parallelo al dibattito della Conferenza intergovernativa su alcuni interrogativi: che ne è del terzo pilastro? Che ne è degli argomenti propri del terzo pilastro? Come dovranno essere affrontati in futuro nell'ambito del trattato dopo la revisione? Cosa va trasferito al primo pilastro e cosa non vi deve essere trasferito in nessun caso? Se si passa al primo pilastro cosa deve essere strutturato democraticamente e come?
Dati questi interrogativi, non intendo entrare direttamente nel merito della relazione, ma voglio incominciare con una domanda. Nelle ultime settimane ci è stato più volte riferito - e sarebbe interessante che gli osservatori del Parlamento europeo alla Conferenza intergovernativa potessero occasionalmente prender posizione in merito - che si sta pensando di ancorare alcuni settori elementari della politica comunitaria, citati anche dall'onorevole Lambraki, per esempio la lotta contro la droga, o i problemi dell'immigrazione e del diritto d'asilo, ad un nuovo pilastro, diciamo il pilastro 1a), ovvero di trasferire questi temi dal terzo al primo pilastro ma all'interno di una struttura speciale che deve servire a permettere l'applicazione del diritto comunitario e nel contempo escludere la competenza del Parlamento europeo.
Ripeto: il pilastro 1 a), così strutturato, trasferisce, cosa che noi apprezziamo, settori politici elementari assolutamente necessari al livello del diritto comunitario, alla politica della Comunità, escludendo il controllo democratico. Mi sembra dunque che l'intera discussione sull'articolo K9 si svolga ancora nella sfera ideologica. Si rilasciano dichiarazioni scontate secondo cui abbiamo, ovviamente, bisogno di una strategia comune per l'asilo. Si è parlato di gara della meschinità: non userò questo concetto che mi sembra esagerato. Il livellamento degli standard in materia d'asilo al minimo comune denominatore - ovvero, in altre parole: »attenzione alla tenuta delle dighe!» - è una strategia sempre presente, anche se più decisa presso certi governi e meno presso altri.
Per quanto riguarda immigrazione e lotta contro gli stupefacenti, la situazione non è molto diversa: ci troviamo coinvolti in un dibattito che ha sempre il medesimo taglio. Sono necessarie delle azioni comuni, nessuno lo contesta. Si verificano fenomeni che gli Stati nazionali dell'Unione europea non sono più in grado di superare, anche questo è incontestabile. L'Unione europea è il livello, la forma organizzativa in cui la cooperazione riesce più efficace ed i problemi sono più facili da controllare. Anche questo è incontestabile. Il fenomeno per cui la comunitarizzazione di questi ambiti politici esclude sempre più i parlamenti nazionali dal processo legislativo e dal controllo sulle nuove organizzazioni che si vengono formando è un aspetto, l'altro aspetto è che il controllo democratico e le competenze legislative non vengono trasferite al Parlamento europeo. È così che si forma il vuoto democratico nell'Unione europea, vuoto destinato ad assumere proporzioni pericolose se non si mette subito un freno. Purtroppo dobbiamo dire che noi metteremmo volentieri quel freno se solo ne avessimo l'autorità.
La relazione dell'onorevole Lambraki arriva dunque in un momento particolarmente interessante. Abbiamo qui una relazione in cui sappiamo si descrive lo strumento - l'articolo K9 - che in combinazione con l'articolo 110 del trattato istitutivo della Comunità potrebbe trasferire al primo pilastro i citati settori politici - immigrazione e asilo, cittadini di stati terzi, lotta contro gli stupefacenti, lotta contro la frode internazionale. Succede però che quanto noi dichiariamo oggi ufficialmente è probabilmente già superato da altre riflessioni della Conferenza intergovernativa in corso. Forse ci vengono dati segnali silenziosi, ma ufficialmente non sappiamo nulla, e ciò costituisce la miglior dimostrazione del fatto che l'organizzazione politica su queste tematiche si èuò solo definire processo crescente e sempre più pericoloso di disgregazione della democrazia nella politica dell'Unione europea. La relazione Lambraki accenna a questi fenomeni e indica quali possibilità vi siano, come si possa cambiare; ma la relazione arriva in un momento in cui le cose sono probabilmente già un pò più più in là, si sono sottratte ancora di un pezzetto al Parlamento europeo. E ciò è l'aspetto davvero deplorevole della discussione di oggi.
Signor Presidente, l'articolo K.9, la cosiddetta passerella verso l'articolo 100 C, conferisce al Parlamento, in materia legislativa, competenze unicamente consultive. Dal punto di vista democratico questa situazione è inopportuna, in quanto né il Parlamento europeo, né i parlamenti nazionali hanno possibilità di controllo. Il fatto che l'articolo K.9 sia stato concepito in questi termini costituisce un esempio di quanto va noto come «deficit democratico». A ciò si aggiungono le difficoltà della Danimarca evidenziate a Edimburgo, come la onorevole Lambraki ha già chiaramente ricordato.
L'articolo K.9 è stato applicato una sola volta, per la precisione in relazione all'opportunità che gli scolari vadano in gita scolastica: non propriamente un grave problema, se si pensa alle grandi preoccupazioni che abbiamo in Europa. Per poter applicare l'articolo K.9 occorre unanimità in seno al Consiglio, un'unanimità quasi impossibile da raggiungere. L'intera costruzione si inceppa dunque sulla sua stessa inopportunità. La Commissione condivide questo punto di vista. Sotto il profilo del diritto, o dell'assenza di diritto, la situazione è grave, perché è in gioco la sicurezza dei cittadini, problema ogni giorno più sentito, e perché occorre tener presente l'impatto che questo problema ha sull'atteggiamento di fondo del cittadino verso l'idea d'Europa.
La relazione sull'articolo K.9 è stata purtroppo presentata talmente tardi da non lasciare più alcun ulteriore, nuovo spazio di manovra prima che la Conferenza intergovernativa proceda alla revisione del Trattato. È intanto positivo che il commissario Gradin, nonostante le difficoltà che oggi emergono sul Trattato, prenda iniziative per ulteriori proposte in materia di asilo -il cosiddetto burden sharing -, immigrazione, corruzione e droghe di sintesi. Forse potremo attenderci anche una comunicazione sul crimine organizzato. L'evolvere degli eventi farà emergere, con ogni probabilità, l'incompletezza dell'articolo K.9.
I problemi posti da una relazione vanno esaminati in sede di commissione parlamentare. Gli emendamenti devono prima di tutto essere oggetto di compromesso e di voto in commissione. Soltanto dopo, ossia in caso di mancato accordo, la presentazione di emendamenti in Plenaria può essere indicata. Tuttavia, il ricorso a questo metodo senza apportare alcun elemento nuovo non mi pare ammissibile. Le modalità di lavoro del Parlamento dovranno essere rese più serie proprio evitando di incoraggiare simili comportamenti. Anche per questa ragione, intendiamo respingere tutti gli emendamenti salvo l'emendamento 5, che intendiamo invece sostenere perché evidenzia un elemento non incluso nella relazione ma degno di essere approvato e sottolineato.
La Conferenza intergovernativa dovrebbe ritenere che uno dei suoi principali compiti sia quello di risolvere i problemi connessi alla sicurezza interna in Europa, intraprendendo le necessarie modifiche dell'articolo K.9. La responsabilità passa ora ai governi degli Stati membri mentre il Parlamento, si badi bene, dovrebbe vagliare con attenzione l'ipotesi di una valutazione approfondita dell'articolo K.9 dopo la Conferenza intergovernativa, anziché appoggiare una proposta carente in termini di sicurezza, libertà e protezione dei cittadini d'Europa.
Le conclusioni della presente relazione infatti non fanno per nulla mistero della volontà giungere il più rapidamente possibile ad una comunitarizzazione totale del terzo pilastro. Il mio gruppo respinge questa scelta «oltranzista». Quanto a noi, preferiamo adottare una strategia pragmatica, responsabilizzando gli Stati membri in virtù del principio di sussidiarietà. Laddove la comunitarizzazione appaia utile per consolidare la sicurezza dei cittadini europei, applichiamola. Laddove invece una base comune fra Stati è risultata sin qui sufficiente, non pare necessario appensantire la procedura.
E' in tale spirito che il Consiglio di Dublino ha istituito, concretamente, un gruppo di lavoro sulla cooperazione giudiziaria onde definire un punto di vista pratico, una lista di disposizioni specifiche per la lotta alla criminalità transnazionale, al narcotraffico, ecc. Questo gruppo di lavoro consegnerà le proprie conclusioni nel marzo prossimo. Il lavoro fungerà in qualche modo da banca dati per la CIG alfine di ricostruire un terzo pilastro più efficace. E' la conditio sine qua non per una Unione più vicina ai cittadini, quindi più popolare.
Signor Presidente, esordirò con l'esprimere il nostro accordo alla relazione Lambraki. La procedura fissata nel trattato di Maastricht, e segnatamente nell'art. K9, solleva una serie di problemi che devono chiamare in causa in primo luogo noi parlamentari. Infatti al deficit di sicurezza del cittadino europeo, che l'Europa s'impegna a ridurre nel quadro del trattato sull'Unione europea, si sostituisce un deficit democratico, risultato dell'applicazione dei testi attualmente vigenti. Si è già menzionata la pesantezza della procedura prevista nel trattato per giungere ad una certa comunitarizzazione delle disposizioni previste nel quadro del terzo pilastro.
Condividiamo l'atteggiamento di quanti si esprimono a favore della comunitarizzazione del terzo pilastro e di un controllo palamentare più efficace e, comunque sia, degno di questo nome. Ho avuto io stesso il privilegio di stilare una relazione sulla conferenza intergovernativa a tale scopo, che ho consegnato al Primo ministro del mio Paese, il quale si è a sua volta impegnato a consegnarlo alla conferenza intergovernativa. La relazione in oggetto pone in particolare l'accento sul modo in cui i parlamenti nazionali dovrebbe essere implicati nella procedura parlamentare in merito alle disposizioni europee, segnatamente nella discussione delle convenzioni concluse nel quadro del terzo pilastro.
La difficoltà sta nel fatto che una volta che le disposizioni sono ratificate, i parlamenti europei fanno atto di fede nella creazione del nuovo diritto europeo privandosi al contempo del controllo parlamentare. E qualora questo controllo parlamentare precedentemente esercitato dai parlamenti nazionali non venga surrogato da alcuna altra disposizione che abiliti il Parlamento europeo a seguire da vicino tale procedura e ad assolvere alla sua duplice vocazione di controllo e di impulso politico, allora, al deficit di sicurezza, quello che tutti vogliamo constrastare, si sostituisce in realtà un deficit democratico. Ritengo sia questo uno dei punti degni di essere discussi in seno al nostro Parlamento.
Inutile dirle, Signor Presidente, che siamo contrari alla creazione di un primo pilastro bis che avrebbe come unico effetto quello di privare il Parlamento europeo dei suoi diritti e delle sue prerogative in materia di controllo. Occorre dare la priorità alla comunitarizzazione delle disposizioni fissate nel quadro del terzo pilastro. Il solo modo di corrispondere all'auspicio largamente condiviso dalla nostra Assemblea è quello di invitare una volta di più la conferenza intergovernativa a compiere seri passi avanti in tal senso. Se la conferenza intergovernativa dovesse rispondere al nostro auspicio, espresso a larghissima maggioranza dal nostro Parlamento, potremmo dire ai cittadini europei che siamo riuscit a riassorbire questo duplice deficit democratico e di controllo parlamentare, in quanto tale controllo dovrebbe costituire la norma nel nostro sistema parlamentare.
Signore e signori, cari colleghe e colleghi, onorevole Schulz, ho ascoltato con piacere i diversi interventi di oggi. Ho l'impressione che stiamo facendo un dibattito-operetta, anzi un dibattito-operetta su qualcosa che non è nemmeno più d'attualità. Tutti infatti sappiamo - l'ha detto anche l'onorevole Schulz - che non si pone la questione del passaggio dal K9 al K1, bensì la questione sulla misura in cui terzo può essere, o non essere, inserito praticamente nel primo pilastro. Tutti i colleghi l'hanno detto: agendo come si sta agendo e negoziando ora si ottiene soltanto un incremento degli accordi intergovernativi, degli accordi intercontinentali e sempre meno comunitarizzazione, ovvero sempre meno dibattito europeo che possa essere controllato dal Parlamento europeo e dalla Corte di giustizia delle Comunità europee. È drammatico. Ciò significa abbandonare l'idea di un'istituzione europea che abbia il compito di controllare anche istituzioni sovrane. Ritengo dunque che dobbiamo fare di più, dobbiamo attaccare con maggior impeto i governi per difendere la crescita del ruolo del Parlamento. Ma dobbiamo attaccare anche, e con determinazione, la filosofia di questo dibattito.
Diciamo sempre che Europa significa più libertà per le cittadine ed i cittadini. Però attiziamo la mania della sicurezze mettendo contemporaneamente da parte la libertà. Infatti parliamo sempre più di sicurezza e sempre meno di libertà. L'esempio migliore ce lo offre Schengen, ovvero il dibattito sulla libertà di circolazione e sull'attuazione dell'articolo 7a. La libera circolazione è qualcosa di deciso. Ma non siamo in grado di attuarla, e ci limitiamo a sottoscrivere accordi per assicurare la sicurezza. Ecco perchè, a mio avviso, questa relazione arriva in ritardo. Ecco perchè dico che questo dibattito mi sa di operetta. Non è più attuale. All'ordine del giorno c'è il dibattito sulla libertà di circolazione dei cittadini e delle cittadine, ed io invito tutti coloro che giustamente in Europa scorgono dei pericoli per la sicurezza a non confondere la sicurezza dei cittadini con l'abolizione delle necessarie libertà. Cittadine e cittadini vogliono vivere sicuri. Ma vogliono anche maggior libertà, e noi la stiamo offrendo sottotono e in misura ristretta. Nella votazione su questa relazione, pertanto, il nostro gruppo si asterrà perchè la relazione non ha più senso! Dobbiamo piuttosto discutere sul terzo pilastro, se esso debba divenire il pilastro 1a, su come si possa attuare una vera comunitarizzazione per consentire un controllo europeo da parte del Parlamento e della Corte di Giustizia delle Comunità europee. In quest'ottica sono d'accordo con quanto ha detto l'oratore che mi ha preceduto, onorevole Schulz.
Ciò detto e come si dice in un recente rapporto sottoposto al voto del parlamento francese, possiamo rifiutare qualsiasi potere al Parlamento europeo ed alla Corte di giustiza, accontentandoci di reclamare più poteri per i parlamenti nazionali. Quest'ultimo punto deve essere studiato, certo, e faccio notare che la maggior parte delle risoluzioni della nostra Assemblea in merito terzo pilastro sono favorevoli ad un accresciuto ruolo dei parlamenti nazionali. Ma non può bastare. Come si può riconoscere la necessità di una armonizzazione europea e, al contempo, predicare una rinazionalizzazione dei controlli democratici e giurisdizionali?
Signor Presidente, onorevoli colleghe e colleghi! Il collega Cohn-Bendit ha definito questo dibattito un'operetta. Le operette di solito sono un pò insulse, ma divertenti. In confronto, le dichiarazioni del collega Cohn Bendit non sono state affatto divertenti. Io direi piuttosto che è un dibattito di fantasmi, non solo per la scarsa presenza di parlamentari, ma soprattutto perchè l'articolo K9 è da tempo superato. È, per così dire, l'appendice del trattato di Maastricht. Forse in passato ha avuto la sua importanza, ma ormai è ampiamente superato dagli eventi. Ecco perchè dico che è una discussione fantasma.
L'articolo K9 è fallito causa la sua stessa inadeguatezza. In qualche occasione è stato definito passerella d'accesso al primo pilastro. Ma questa passerella, questo ponte, era minato fin dall'inizio. Richiedeva infatti una decisione unanime del Consiglio - e sapete bene quanto sia difficile ottenerla nelle questioni controverse -e secondariamente chiedeva che la ratifica delle convenzioni risultanti avvenisse secondo le disposizioni costituzionali dei singoli Stati nazionali, ovvero con una procedura che può durare fino alle calende greche! L'articolo K9, dunque, si è dimostrato assolutamente insufficiente ed è attualmente oggetto di discussioni e trattative per la Conferenza intergovernativa. Ma anche se la Conferenza intergovernativa non dovesse produrre nulla di decisivo per il trasferimento delle competenze dal terzo al primo pilastro, non potremmo comunque ricorrere all'articolo K9 perchè esso si è rivelato poco pratico.
Evidente è anche un altro fatto, ovvero che qui c'è ancora un conflitto irrisolto fra Parlamento, Commissione e Consiglio. Nel terzo pilastro c'è infatti un articolo K6 che promette al Parlamento il diritto di informazione, anzi regolare informazione, e di consultazione sui principali aspetti dell' attività - questa l'espressione un pò solenne del Trattato. Sistematicamente il Consiglio ha mancato di applicare queste disposizioni e le ha aggirate. Se questa impostazione del Trattato rimane inalterata anche dopo la Conferenza intergovernativa, non ci sono alternative se non o uno scontro pesante con il Consiglio o un accordo interistituzionale che stabilisca chiaramente quando il Parlamento debba essere informato in questioni relative al terzo pilastro e soprattutto quando debba essere consultato.
Questo Parlamento non è ancora mai stato consultato in modo regolamentare. Consultare significa che quando il Consiglio intende prendere una certa decisione, ce la sottopone prima di prenderla, significa che quando il Consiglio ha delle proposte pronte per esser decise offre al Parlamento la possibilità di esprimere un parere e che poi il Consiglio discute l'opinione del Parlamento, ne valuta le motivazioni. Naturalmente il Consiglio non è vincolato alla volontà del Parlamento, ma deve prendere atto della posizione del Parlamento stesso. Ciò non è ancora mai successo e in occasione di tutti gli accordi importanti degli ultimi tempi è stato sistematicamente e gravemente trascurato. Qui è il conflitto di cui noi, Parlamento europeo, dobbiamo preoccuparci e che dobbiamo affrontare non appena la Conferenza intergovernativa avrà finito i suoi lavori.
Altro motivo di controversia è la procedura. Questo Parlamento è sorprendentemente concorde nell'affermare che almeno alcune parti del terzo pilastro devono essere comunitarizzate, e all'unisono si indicano settori quali l'asilo, l'immigrazione, i visti e la sicurezza dei confini esterni. Ascolto con stupore. Diritto comune d'asilo significherebbe che in tutta Europa vige un unico diritto d'asilo, dalla Finlandia alla Germania, alla Francia, fino al Portogallo ed alla Spagna. Allora mi domando: come potrebbe esser strutturato questo diritto d'asilo? Odo con meraviglia che l'onorevole Cohn-Bendit si dice a favore del diritto comune d'asilo. Non ho ancora mai sentito una proposta di diritto d'asilo dei Verdi che avesse anche solo una minima speranza di diventare fondamento per un diritto d'asilo comune, valido tanto in Gran Bretagna quanto in Svezia, quanto in Grecia. Sono infatti perfettamente convinto che non necessariamente i partner europei prenderebbero i criteri tedeschi come modello. Del resto ciò significherebbe anche che noi Tedeschi dobbiamo verificare le nostre posizioni sul diritto d'asilo rispetto ai possibili punti comuni e non ci atteniamo soltanto ai nostri criteri. Questo vale per il diritto d'asilo comune, ma anche in altri campi gli elementi comuni non sono certo individuabili più facilmente.
Signor Presidente, l'argomento di cui è questione riguarda molti campi diversi, tutti importanti, quali l'immigrazione e l'asilo, i visti, la lotta alla traffico di stupefacenti, alla tratta umana e alla criminalità internazionale. A mio avviso, sono proprio i problemi settoriali come questi a dover essere affrontati in comune sul piano europeo, perché sono i problemi più importanti. È tuttavia logico domandarsi in che modo questi problemi vadano risolti. Occorrono interventi più incisivi e una più intensa cooperazione internazionale ed europea. Non trovo, tuttavia, che ciò giustifichi il trasferimento di qualunque materia dal terzo al primo pilastro e l'introduzione della decisione a maggioranza qualificata. Pensiamo, ad esempio, alla politica della droga: la Svezia e gli altri paesi nordici seguono una linea restrittiva. Secondo noi non è affatto scontato che il trasferimento di questa materia a un livello in cui le decisioni vengono prese a maggioranza qualificata condurrebbe a una politica della droga più incisiva o comunque migliore. Ciò potrebbe invece tradursi in un peggioramento, con una più ampia liberalizzazione e con la legalizzazione degli stupefacenti, ossia l'opposto di quanto noi reputiamo assolutamente necessario per venire a capo del problema della droga.
Sappiamo inoltre che molti cittadini dell'Unione e di altri Stati europei ritengono altamente prioritaria la lotta al crimine e alla droga, cosa del tutto comprensibile. Urgono quindi provvedimenti. Ma sono anche in molti a esitare davanti al trasferimento di ulteriori competenze dal piano nazionale a quello sovranazionale dell'Unione. Occorre quindi trovare un modello che possa sanare tale contrasto. Un trasferimento dal terzo al primo pilastro di tutte le materie menzionate nella relazione significherebbe che i parlamenti nazionali dovrebbero cedere gran parte del loro potere all'Unione europea, e ciò in relazione a materie che il cittadino sente come tradizionali competenze interne: polizia, dogane, diritto civile, diritto penale. Il trasferimento al livello comunitario di tutte queste materie comporterebbe naturalmente una diminuzione dell'influenza dei parlamenti nazionali.
Signor Presidente, è con delusione e con disappunto che leggo questa relazione e le tesi ivi espresse. Tutti sostengono che la cooperazione intergovernativa, ossia il terzo pilastro, non funziona e che va soppressa in quanto non abbastanza efficace. Ma né il relatore, né il resto della commissione cercano di verificare che cosa non funzioni, o di definire in che cosa consisterebbe tale efficacia. E nessuno pare porsi la domanda essenziale, ossia perché la cooperazione intergovernativa non funzioni. La risposta più semplice, ma anche la più superficiale, è quella di puntare il dito contro il diritto di veto e il requisito dell'unanimità. Nessuno pare inoltre domandarsi perché mai debba essere tanto difficile giungere a decisioni unanimi. La risposta è evidente: i popoli e i governi degli Stati membri non sono disposti a cedere all'Unione e a Bruxelles le loro competenze in campo giudiziario, o semplicemente non ne hanno il diritto.
Per la maggior parte dei cittadini, il sistema giudiziario e parlamentare nazionale equivale a un elemento di identità e di democrazia. Una questione probabilmente ancor più delicata e importante della moneta nazionale. Quanto ora si tenta di imporre, sotto il sacro vessillo dell'efficienza, è invece la «comunitarizzazione» di tutto o parte del terzo pilastro. In parole povere, si chiede di conferire all'Unione il mandato e la facoltà di decidere sopra la testa di Stati membri e popoli interi, e tutto per incrementare l'efficienza. Si afferma persino che ciò rafforzerebbe la democrazia e avvicinerebbe tra loro i cittadini, il che è assurdo. Affermo a chiare lettere che il risultato sarà l'esatto contrario: la distanza tra dirigenze e cittadini dell'Unione crescerà, a livello simbolico come a livello geografico. La critica contro l'Unione e contro lo strapotere di Bruxelles aumenterà. E rischierà anche di alimentare partiti e movimenti ultranazionalisti, contribuendo a creare tensioni e inquietudine in seno all'Unione.
Mi associo fondamentalmente a quello che hanno appena affermato i miei due colleghi svedesi. Si tratta di un tema, il terzo pilastro, che scatena riflessi condizionati del tutto prevedibili, per due ragioni fondamentali. In primo luogo, è centrale nell'incessante lotta di potere tra il Parlamento e il Consiglio, e secondariamente, si tratta di una questione di integrazione, probabilmente la più importante tra tutte le questioni di integrazione. La conclusione di questo dibattito di fantasmi o di questa appendicectomia, o come si preferisca altrimenti chiamarlo, è molto semplice, ossia quell'articolo K.9 che dovrebbe essere utilizzato come «passerella» per comunitarizzare le questioni dal terzo pilastro non è mai stato utilizzato. E' inutilizzabile. E' anche a causa di quei noiosi dei danesi che si sono opposti all'adozione dell'articolo K.9. La conclusione è quindi che deve essere eliminato e deve essere una questione comunitaria assoluta. Si tratta di un appello alla conferenza intergovernativa.
Penso possiamo dirci d'accordo sulla conclusione che le azioni nel quadro del terzo pilastro sono giunte in una strada senza sbocco. L'esempio recente più chiaro al riguardo è dato dallo stato di totale paralisi dell'Unione davanti alle gravi rivelazioni di un coinvolgimento di massimi esponenti dell'establishment turco in traffici di stupefacenti: ebbene, al riguardo l'Unione è come se non esistesse neppure. Parlano invece i tribunali tedeschi, parla l'Osservatorio europeo per il monitoraggio del traffico di droga, parlano alcuni alti responsabili. E l'Unione che cosa fa? L'Unione non c'è. Da questo punto di vista dovremo sicuramente studiare le possibilità offerte da un trasferimento di competenze in materia di azioni comunitarie, con grande attenzione e grande rispetto per le parole dei colleghi che mi hanno preceduto e, beninteso, sforzandoci di evitare l'insorgere di un ulteriore deficit democratico, garantendo nuovi spazi al Parlamento europeo e ad altre istituzioni preposte all'intervento e al controllo.
In primo luogo, com'è stato detto, il Consiglio deve decidere all'unanimità per trasferire i poteri elencati nell'articolo K1, comma 1, all'articolo K1, comma 6, e, dopo aver approvato il trasferimento, il Consiglio deve rinviare la questione a tutti i quindici parlamenti nazionali perché possano ratificare la decisione. Teoricamente potremmo avere sistemi di votazione diversi ma in pratica in tal caso abbiamo l'unanimità per ogni questione trasferita dal terzo pilastro al pilastro comunitario. È quindi improbabile che vi si faccia ricorso e il fatto che non sia mai stato utilizzato indica che è poco probabile che lo venga proprio adesso.
Inoltre, anche se si operasse il trasferimento, la base legale sarebbe dell'articolo 100, comma c, nel qual caso il Parlamento verrebbe solo consultato sul merito e non avrebbe altri diritti se non solo quello di essere consultato. Inoltre, non contemplerebbe ovviamente tutte le questioni previste nel terzo pilastro. Materie come la cooperazione doganale, Europol, la cooperazione giudiziaria e le questioni penali non sarebbero considerate per un eventuale possibile trasferimento. L'articolo K9 non è certo una panacea per i problemi incontrati nell'attuazione del terzo pilastro.
Se in questo Parlamento ci facessero l'esempio di un paese del terzo mondo che per sottrarsi ai controlli parlamentari o giudiziari, prevedesse l'asilo politico, i controlli alle frontiere, il diritto dei cittadini di paesi terzi, la lotta al terrorismo, la lotta contro le frodi, la lotta alla tossicodipendenza, ne saremmo inorriditi. Lo saremmo a tal punto da approvare ogni mese in Parlamento delle mozioni d'urgenza per condannare la situazione. Eppure in questa istituzione vi conviviamo giorno per giorno. Perché?
In due diverse occasioni, la Commissione e il Consiglio dei ministri hanno studiato l'opportunità di applicare o meno l'articolo K.9. Nel primo caso, soltanto un paio di mesi dopo l'entrata in vigore del Trattato. Tanto la Commissione, quanto il Consiglio giunsero allora alla conclusione che i tempi non erano ancora maturi per poter prendere posizione in modo circostanziato. La seconda occasione giunse invece nel novembre del 1995, quando la Commissione trasmise Consiglio e al Parlamento una relazione nella quale raccomandava la non applicazione dell'articolo K.9. Ciò perché i lavori di preparazione della Conferenza intergovernativa erano già stati avviati e perché era sempre maggiore il numero di quanti ritenevano ormai indispensabile un radicale ripensamento dell'intera cooperazione in materia di giustizia e interni, ossia di tutto il terzo pilastro. Giungemmo così alla conclusione che proporre un eventuale ricorso all'articolo K.9 in siffatta situazione sarebbe stato nei migliore dei casi inutile, nel peggiore dei casi controproducente. Non v'erano dubbi circa il fatto che ogni tentativo di trasferimento al primo pilastro in base a detto articolo si sarebbe risolto in un fallimento. Come ho già ricordato in precedenza, basti pensare che una proposta in tal senso implicherebbe in Danimarca una votazione parlamentare oppure un referendum. L'unico modo per garantire una cooperazione più efficace è quello di trasferire, una volta per tutte, il maggior numero possibile di materie dal terzo al primo pilastro.
La Conferenza intergovernativa entra ora in una fase decisiva. Ciò vale in particolare per il dibattito su giustizia e interni. La bozza di trattato presentata in dicembre dalla Presidenza irlandese al vertice di Dublino si attiene in parte agli orientamenti suggeriti dalla Commissione. In altri settori, tuttavia, tale proposta non è sufficientemente ambiziosa. Su questi punti, la Commissione farà valere le proprie tesi nel prosieguo della discussione grazie alla presenza del commissario Oreja. Noi riteniamo che il Parlamento debba dare il proprio parere su tutti gli argomenti trattati che fanno capo al terzo pilastro; ciò vale non da ultimo per le questioni relative al bilancio, che richiedono la partecipazione attiva del Parlamento.
I mesi che ci separano dal termine della Conferenza saranno naturalmente contraddistinti da intensi negoziati. È quindi importante concentrare i nostri interventi sul raggiungimento del miglior risultato possibile in questi negoziati. Soltanto in questo modo potremo far fronte alle sfide implicate dalla cooperazione in materia di giustizia e affari interni. Ciò non vale unicamente per la Commissione, ma anche per i deputati di questo Parlamento, che possono esercitare sui rispettivi governi una preziosa influenza. È infatti quella la sede in cui compiere il grosso del lavoro ora, nel tentativo di convincere tali governi della necessità di modificare la cooperazione nel quadro del terzo pilastro per renderla migliore e più democratica; potremo così dedicarci seriamente agli importanti compiti affidatici dai nostri elettori.
A questo punto, e sono d'accordo con il commissario Gradin, occorre che tutti noi, a tutti i livelli -Commissione, deputati, Parlamento europeo, rispettivi paesi-, esercitiamo pressioni sui nostri governi in tale direzione. È trascorso infatti del tempo e, commissario Gradin, mi consenta di constatare che se la Commissione ci avesse presentato prima le sue riflessioni, come noi avevamo domandato, forse avremmo ora più tempo a disposizione per influire sull'andamento della Conferenza intergovernativa. Infatti, mi trovo in parte d'accordo con l'onorevole Cohn-Bendit sul fatto che oggi, a livello di tempi, siamo stati superati dagli eventi.
Signora Presidente, desidero semplicemente informare lei e l'Assemblea che, nella proposta di risoluzione comune presentata a nome di sette gruppi politici, ho rilevato alcuni importanti errori di traduzione nella versione spagnola e in quella inglese. Riguardano semplicemente i «visto» e non i «considerando» nè i vari paragrafi. Pertanto la pregherei di raccomandare ai servizi di questa Assemblea la traduzione corretta di tutte le versioni, sulla base della versione originale presentata a questa amministrazione dei sette gruppi politici.
Signora Presidente, negli emendamenti n. 1 e n. 11 si tratta del medesimo problema, su cui vorrei fare una brevissima osservazione. Nella discussione su questa relazione c'è stata un pò d'agitazione su un quesito: è possibile dare una definizione precisa di organizzazione terroristica? Èpossibile spiegare con esattezza cosa sia un'organizzazione terroristica? L'onorevole Reding si è accinta a quest'opera con il massimo impegno e nella sua relazione ha incluso una definizione da cui emerge chiaro un dato: all'interno della comunità di stati di diritto che è l'Unione europea non può esserci tutela giuridica degli atti terroristici o delle organizzazioni terroristiche, di qualunque tipo esse siano. Vorrei che ciò fosse ben chiaro. Organizzazioni come l'IRA o l'ETA non possono sperare di trovare alcuna difesa nell'Unione europea, qualunque sia il diritto cui si appellano. E perchè ciò fosse chiaro sono stati presentati questi due emendamenti. Potrei pertanto ritirare il mio emendamento, il n. 1, in quanto di contenuto quasi identico all'emendamento n. 11, purchè accettiamo di inserire nell'emendamento n. 11 alcune parole «cooperazione con un gruppo armato...» « ai sensi di questa relazione».
Onorevoli colleghi, non votiamo sulle intenzioni dell'on. Schulz; egli ha proposto di ritirare il suo emendamento a due condizioni: che il PPE approvi l'emendamento orale al suo emendamento 11, ed ha esplicitato l'emendamento orale. Onorevole Reding, il relatore ha dato il proprio benestare a patto però che non vi siano obiezioni al fatto che l'emendamento orale sia posto in votazione. Ciò avverrà nel momento in cui voteremo l'emendamento 11. E' chiarissimo. Non si farà quindi alcuna discussione nel merito.
Signora Presidente, comprendo bene che le colleghe ed i colleghi vogliano procedere. Poichè però in alcuni Stati membri la discussione qui in corso ha suscitato una certa agitazione, vorrei ribadire un concetto: non sono necessarie spiegazioni particolari del fatto che uno stato di diritto deve mantenere il proprio fondamento di diritto anche nell'ordinamento giudiziario, nei confronti di chiunque. Lo sa bene anche l'onorevole Cohn-Bendit, ed è per questo che il suo intervento è stato teatrale. Ciò che conta qui è fissare un concetto: nessun terrorista e nessuna organizzazione terroristica può trovare legittimazione in nessun diritto...
Siamo tuttavia un po' sorpresi sia per questo motivo sia per il fatto che un emendamento da noi approvato abbia avuto così tanti voti favorevoli e così pochi voti contrari e astensioni. Infatti, l'emendamento 5, quello adottato e che figura pertanto nella risoluzione finale, richiede e cito « che gli immigrati extracomunitari beneficino di pari trattamento in materia di diritti economici e sociali, del riconoscimento dei diritti civici, culturali e politici, segnatamente il diritto di voto alle elezioni locali per gli stranieri non europei che risiedano in Europa».
La proposta di risoluzione annuale sul razzismo, quella preparata dalla commissione per le libertà pubbliche e per gli affari interni della nostra Assemblea e quella che ci è stata presentata questa mattina, sembrava indicare un miglioramento rispetto ai testi degli anni precedenti. In realtà, per una volta, si sarebbe accuratamente evitato di fare la consueta confusione fra «il razzismo» e «il controllo dell'immigrazione». Purtroppo, questa buona intenzione ha avuto vita breve dinanzi agli emendamenti che sono stati testé votati in seduta plenaria.
Vi si constata che il Parlamento europeo auspica «mostrare il positivo contributo degli immigranti alla società europea» (emendamento 8), che «invita gli Stati membri a sviluppare la loro politica di immigrazione congiuntamente ad una consona politica d'integrazione « (emendamento 2), politica d'integrazione che è anch'essa esplicitata dall'emendamento 5: il Parlamento europeo «chiede che gli immigrati extra-comunitari beneficino del pari trattamento in materia di diritti economici e sociali, del riconoscimento dei diritti civili, culturali e politici, segnatamente il diritto di voto alle elezioni locali per quanti risiedano da più di cinque anni in uno Stato membro...».
Tale posizione ci risulta assolutamente innaccettabile. In primo luogo, sembra riconoscere solo una parte della attuale realtà dell'immigrazione, motivata essenzialmente dall'autodistruzione economica di alcuni paesi terzi e che costituisce un gravoso onere, anziché una opportunità, per i membri dell'Unione europea. In secondo luogo, l'immigrazione che, in tali condizioni, sbarca accidentalmente da da noi non deve essere considerata vocata a risiedervi per sempre. Infine, non possiamo ammettere di cancellare ogni differenza fra i cittadini e gli stranieri allineando progressivamente i diritti dei secondi su quelli dei primi. Una nazione è infatti una comunità di destini condivisi dai cittadini. Non è possibile rivendicare dei diritti senza assumersi dei doveri. E per farlo, basta avviare la procedura di naturalizzazione che ognuno degli interessati è libero di richiedere.
In merito alla votazione appena effettuata sul Consiglio della pesca, il mio gruppo si congratula per l'approvazione dell'emendamento n. 5 presentato dal Gruppo confederale della sinistra unitaria europea - Sinistra Verde Nordica e, personalmente, sono spiacente che non sia stato approvato l'emendamento n. 7 dello stesso gruppo. Entrambi gli emendamenti si riferiscono all'accordo di pesca con il Marocco, che è l'accordo più importante stipulato dalla Comunità, e rispetto al quale, secondo me, la Commissione ha disatteso le proprie responsabilità accettando l'allungamento del periodo di fermo biologico da 2 a 4 mesi senza garanzie sufficienti e, soprattutto, senza garanzie che anche il Marocco procederà a questo fermo biologico.
Noi non riteniamo che vi sia motivo di mettere a punto una strategia comune in materia di silvicoltura. L'Unione deve già affrontare problemi enormi in relazione all'adeguamento della politica agricola comune e della politica regionale che verrà reso necessario dall'ampliamento verso Est. È quindi inopportuno imbarcarsi in una strategia comune per un ulteriore settore, specie in considerazione del fatto che nei vari paesi esistono già politiche della silvicoltura soddisfacenti. Ogni Stato ha infatti una legislazione sulla tutela del patrimonio boschivo e un'autorità preposta a questo settore.
Una politica comune della silvicoltura sarebbe di dubbia utilità, perché i problemi dei vari paesi dell'Unione sono molto eterogenei. Nei paesi mediterranei è l'eccessivo utilizzo a pascolo a creare problemi, mentre negli Stati nordici occorre invece stanziare fondi proprio per evitare che la foresta torni ad occupare radure e pascoli. Per i paesi nordici, inoltre, il problema degli incendi è molto limitato. In questi paesi esiste peraltro un buon sistema di certificazione ambientale, tant'è vero che i paesi in diretta concorrenza, Stati Uniti e Canada, hanno premuto affinché per la certificazione comune fosse determinato un livello inferiore rispetto allo standard nordico. V'è quindi un rischio concreto che i requisiti ambientali che caratterizzano la silvicoltura in un paese come la Svezia finiscano per essere allentati proprio a causa della certificazione comune.
Infine, non ci pare indicato che, in ossequio a questo documento, l'Unione si faccia carico di ulteriori spese. Se tutte le proposte verranno accolte, la spesa annua dell'Unione aumenterà di circa 350 milioni di ECU. Nell'ambito di tale incremento, a fare la parte del leone saranno due voci in particolare, ossia la lotta agli incendi (e ciò implica aiuti principalmente per i paesi mediterranei) e i paesi ACP, ossia sostanzialmente le ex colonie. Ciò non ci pare un bene. Se il Parlamento desidera aumentare gli aiuti destinati alla lotta contro gli incendi ha già oggi a disposizione una voce di bilancio a tal fine, mentre se si intende sostenere l'agricoltura nei paesi in via di sviluppo è meglio ricorrere a stanziamenti ordinari nel quadro dell'aiuto allo sviluppo.
Anche se in Gran Bretagna mi chiamerebbero «uno di città» e nonostante il fatto che io rappresenti un collegio elettorale soprattutto urbano, ho buone ragioni per sostenere il futuro della silvicultura. La foresta di Redrose nel mio collegio è un meraviglioso esempio del modo in cui la silvicultura può aiutare a soddisfare esigenze molteplici. Essa crea lavoro in una zona colpita dalla crisi industriale. Migliora l'ambiente per la popolazione locale, offrendole un «polmone verde» e aria più pulita da respirare. Rappresenta un nuovo posto da visitare e godere, gradito a turisti e residenti.
Apprezzo quindi le idee proposte in questa relazione sulle campagne d'informazione e di sensibilizzazione, per assicurare che chiunque possa rendersi conto che la silvicultura ha effetti positivi sulla sua vita - e su quella del pianeta. Coloro che si preoccupano per la distruzione delle foreste accoglieranno l'invito all'Unione europea a lavorare per una convenzione internazionale sulla salvaguardia di queste foreste. Dobbiamo aiutare i paesi in via di sviluppo a contemperare le loro esigenze di crescita economica con l'esigenza che ciascuno di noi ha di respirare!
I socialdemocratici danesi al Parlamento Europeo votano a favore della relazione Reding, ma contro l'invito all'armonizzazione dei limiti di pena per i reati gravi a livello transfrontaliero. Condividiamo la preoccupazione del relatore nei confronti degli atti terroristici perpetrati nelle democrazie europee e accogliamo favorevolmente un impegno coordinato per la lotta contro il terrorismo. Ma siamo al contempo obbligati a dissociarci dall'armonizzazione dei limiti di pena dei paesi membri - anche in presenza di gravi crimini internazionali, come gli atti terroristici. Le popolazioni europee hanno opinioni diverse su come le loro società debbano essere organizzate a livello puramente penale. Non vediamo alcun motivo per non rispettare queste opinioni con un'armonizzazione - visto soprattutto che questo non ci impedisce di cooperare comunque nell'ambito della lotta al terrorismo senza una legislazione penale comune.
Vi sono due ragioni determinanti per votare contro la presente relazione. La prima è che questa relazione costituisce un notevole appoggio a chi desidera più federalismo nell'Unione, si veda ad esempio il paragrafo 28 ove si deplora il fatto che il requisito dell'unanimità «complica il processo decisionale», o il paragrafo 32, in cui si chiede che «gli Stati candidati riconoscano» che l'Unione europea rappresenta «un processo di unificazione politica, economica e valutaria»; o ancora, il paragrafo 30, che deplora il fatto che alcuni Stati abbiano facoltà di astenersi dall'operato della Corte di giustizia. Insomma, ad ogni paragrafo viene ribadita l'importanza di un aumento del carattere sovranazionale dell'Unione.
La seconda ragione per votare contro è che, in materia di orientamento politico generale, la relazione si colloca decisamente a destra. Al paragrafo 9, ad esempio, viene affermato che le autorità nazionali devono adoperarsi per «rimuovere gli ostacoli burocratici e di costo» che non permettono agli imprenditori di creare nuovi posti di lavoro. Ribadire in questo modo che la disoccupazione nell'Unione è dovuta a un quadro sfavorevole all'imprenditoria equivale e condurre un'analisi basata su un modello neoliberale che noi non possiamo assolutamente condividere.
Resta infine aperta una questione che non mancherà di scatenare vivaci reazioni: l'armonizzazione delle tasse su scala dell'Unione. In tale ambito, la Commissione deve adottare un'atteggiamento pragmatico. Mi spiace non si sia preoccupata dell'opinione pubblica. Elevare, per esempio, i pedaggi stradali tende ad allontare i nuclei familiari meno abbienti dall'utilizzo dei grandi assi di traffico, quindi dall'esercizio di una libertà fondamentale: la libertà di andare e venire. Su questo punto, la Commissione deve sottoporci altre proposte.
La relazione Schmidbauer evidenzia l'interesse e la necessità di prendere in considerazione le esternalità negative dei trasporti, in particolare stradali. In effetti, i prezzi pagati per un trasporto particolare coprono spesso solo parzialmente i costi reali connessi all'inquinamento, agli incidenti e alla congestione. La misura di tali costi esterni per l'insieme dell'Unione europea (250 miliardi di ecu all'anno) rivela l'importanza della discussione e delle sfide che si pongono all'Europa. Bisogna sostenere pertanto questo testo.
Nell'Ue 15 paesi devono raggiungere un accordo in merito alle questioni politiche che sorgono ogni giorno. La politica dei trasporti ha legami con una lunga serie di altri ambiti politici. Per questo è difficile trovarsi d'accordo sulla politica dei trasporti, e ci saranno sempre alcuni aspetti di un determinato problema in merito ai quali uno o più paesi non riescono ad essere d'accordo. Questa relazione è dunque un compromesso. Il contenuto è di alta qualità, ma vi sono dettagli che necessariamente devono essere ulteriormente precisati. Inoltre vi sono parti della relazione che non possono essere accettate così come sono da parte danese. Ma è necessario sottolineare che si tratta di un'iniziativa non legislativa, e - per poter abbracciare tutti gli aspetti - dobbiamo allentare la briglia al dibattito. L'alternativa è che la politica si fermi e settori come il trasporto delle merci non procedano: ingorghi e concorrenza sleale sulla base di imposte, consumi energetici, inquinamento, tempi di guida e di riposo, ecc.
Sostanzialmente siamo d'accordo con i punti da 3 a 21; per quanto riguarda invece i punti 15, 16 e 18 in cui si tratta principalmente di armonizzazione delle tasse il cui gettito è destinato al finanziamento delle strade, dobbiamo segnalare qualche preoccupazione dal punto di vista austriaco, in quanto, data la presenza delle Alpi, la costruzione e la manutenzione delle strade e delle autostrade è per noi più costosa che nella media europea. Possiamo votare favorevolmente per l'armonizzazione europea - soprattutto relativamente ai punti 15, 16 e 18 - solo se ci viene garantito che si terranno in considerazione i maggiori costi sostenuti dall'Austria.
1.I numerosi paragrafi poco chiari del Trattato sull'Unione inducono incertezza nel diritto comunitario, ciò che, di fatto, conferisce alla Corte di giustizia un arbitrario diritto di interpretazione, diritto che risulterebbe inaccettabile in una vera democrazia parlamentare.2.Le istituzioni dell'Unione hanno di volta in volta mostrato uno scarso rispetto per la sovranità nazionale, travalicando le competenze sancite dalle direttive e continuando ad ampliare senza motivo il proprio potere sul funzionamento della giustizia nei vari paesi.- Relazione Lambraki (A4-349/96)
A lungo termine, l'espressione di posizioni comuni tramite accordi intergovernativi costituisce, per la soluzione di problemi di cui all'articolo K.1, un modello migliore che non l'introduzione della maggioranza qualificata in questo tipo di decisioni. Le politiche dell'immigrazione, dell'asilo e dei visti devono essere oggetto di un migliore coordinamento. È opportuno che ciò avvenga all'unanimità, anziché con il ricorso alle decisioni a maggioranza. È evidente che la cooperazione in materia di polizia e di dogane deve avvenire sul piano intergovernativo. Inoltre, il trasferimento a livello comunitario della politica della droga potrebbe significare un passo indietro, ad esempio sostituendo la politica restrittiva attuata dalla Svezia e dai paesi nordici con una più liberale politica di legalizzazione. Se attuata a livello di Unione, questa relazione comporterebbe un notevole trasferimento di competenze decisionali dagli Stati all'Unione. Ecco perché voto contro la relazione.
In quarto luogo, il 10 dicembre si terrà a Stoccolma la cerimonia per la consegna dei Premi Nobel di quest'anno. Consideriamo inaccettabili i tentativi promossi dalle autorità cinesi di esercitare pressioni sugli Stati membri dell'Unione europea per indurli a non partecipare alla cerimonia. Il Parlamento europeo promuove una lotta incessante per il rispetto dei diritti fondamentali e inalienabili di ognuno, in tutto il mondo, e la Cina non fa naturalmente eccezione. In occasione della cerimonia di dicembre, l'Unione europea e pertanto anche il Parlamento saranno rappresentati dal capo della delegazione dell'Unione europea in Norvegia.
Signor Presidente, signora Commissario, onorevoli colleghi, non solo qui in plenaria, bensì anche al di fuori di quest'Aula è stato più volte osservato che, nel quadro dell'allargamento, stiamo per compiere un passo d'importanza storica. Questo storico passo ci impone, più d'ogni altra cosa, la comprensione reciproca, una comprensione che sia profonda e non rimanga ad un livello meramente superficiale, una comprensione che sia reale e non solo un incontro casuale. Per garantire una comprensione siffatta abbiamo bisogno delle lingue, che fungono da vettore.
Tra poco saranno rappresentati in quest'Aula venticinque paesi e culture con oltre tremila anni di storia. Alcune culture e alcune lingue sono invece molto più giovani e, dunque, non altrettanto radicate; temono pertanto di non poter conservare la propria identità. Credo che simili preoccupazioni non abbiano ragion d'essere, come dimostra un esempio che ora vi citerò e che riguarda la mia terra d'origine, l'Alto Adige. Dall'Unione europea noi abbiamo tratto grandi benefici. La minoranza austriaca di lingua tedesca e ladina che vive in Alto Adige è stata molto rafforzata dall'Unione, da una politica italiana di apertura e dagli sviluppi nell'Unione europea. Credo che questa minoranza sia diventata un ponte tra l'Italia e l'Austria, tra l'area di lingua tedesca e quella di lingua italiana. Alla luce di tale esperienza, mi sento di poter fugare i timori delle minoranze, delle comunità linguistiche più piccole presenti all'interno dell'Unione e di quelle che ci entreranno in futuro.
La relazione mira a valorizzare e conservare le lingue e le culture, a dare più forza a tutte loro - non solo alle lingue ufficiali, ma anche a quelle regionali e meno utilizzate. L'Europa è un mosaico, un bellissimo mosaico che vogliamo conservare in quanto tale, evitando che si trasformi in un cocktail. Nell'attuale Europa dei Quindici ci sono oltre sessanta minoranze; con la futura adesione di altri dieci Stati membri se ne aggiungeranno altrettante. Questa ricchezza linguistica è un segno di diversità che ci arricchisce. Molte minoranze avranno anche la possibilità di svolgere una funzione di ponte tra i diversi Stati, come la Commissione ha tempestivamente riconosciuto nel suo piano d'azione e nel suo approccio comprensivo. Desidero non solo menzionare in particolare il Commissario, signora Reding, ma anche doverosamente ringraziarla per questa sua iniziativa.
Il Parlamento ha svolto un ruolo guida in questo campo. Dal 1981 al 2001 ha agito d'iniziativa con le relazioni Arfé, Kuijpers, Reding e Killea e, più di recente, con la risoluzione Morgan. Ora, con questa risoluzione della commissione per la cultura, la gioventù, l'istruzione, i mezzi d'informazione e lo sport, vuole compiere un passo ulteriore. Si tratta di un momento decisivo prima dell'allargamento, un momento in cui possiamo non solo esprimere le nostre posizioni sui lavori ormai conclusi della Convenzione, ma anche avanzare proposte. L'Anno delle lingue 2001 è stato un'iniziativa importante, ma non sufficiente. L'apprendimento delle lingue straniere non può essere limitato a un solo anno, piuttosto deve diventare e dev'essere un processo continuo.
Onorevole Ebner, sia lei che io miriamo allo stesso obiettivo; dobbiamo solo decidere come raggiungerlo. Vorrei ora passare ad esaminare le due proposte legislative contenute nella relazione. La prima riguarda la costituzione di un'agenzia per la pluralità linguistica. Pur essendo convinta che tale agenzia potrebbe senz'altro essere utile, penso che dovremmo soffermarci a riflettere bene prima di avviare una simile iniziativa. Nel quadro di queste riflessioni, un elemento essenziale sarebbe rappresentato da uno studio di fattibilità, che ci fornirebbe una panoramica dettagliata degli strumenti già esistenti, compresi quelli relativi alle lingue regionali e minoritarie.
Il mio ufficio ha compiuto una valutazione di tutte le attività connesse con le lingue regionali e minoritarie; all'inizio dell'anno prossimo dovrebbe essere pubblicata una relazione, che rappresenterà il primo passo in questa direzione. Saprete certamente, onorevoli deputati, che è già in corso uno studio di fattibilità sulla creazione di un osservatorio sulla cooperazione culturale - la relazione Ruffolo. Ritengo utile attendere i risultati di quella esperienza prima di imbarcarci in una nuova impresa.
La seconda proposta legislativa riguarda l'adozione di un programma pluriennale. Devo ammettere, signor Presidente, che tale raccomandazione ci crea problemi poiché la Commissione non la può accogliere, e non per una questione di sostanza, dato che, come ben sapete, condividiamo appieno la vostra opinione in merito. Ho già avuto occasione di discutere con voi di questo tema. Mi sono detta concorde con la valutazione secondo cui, nelle circostanze attuali, il modo migliore per sostenere le lingue regionali e minoritarie deve passare attraverso un approccio integrato; ne sono pienamente convinta, e quindi ritengo che un programma separato comporterebbe un ulteriore isolamento delle lingue regionali e minoritarie.
Adesso è il momento di procedere nella direzione esattamente opposta, ovvero quella di dare loro maggiore riconoscimento. Dobbiamo garantire a tali lingue tutto il nostro sostegno utilizzando le possibilità previste dai programmi esistenti. Inoltre, l'Anno europeo delle lingue è stato un'esperienza importante perché ci ha permesso di promuovere l'integrazione delle lingue regionali e minoritarie, e sono certa che anche voi la pensate così. La relazione di attuazione dimostra come le lingue regionali e minoritarie occupino ora una posizione di primaria importanza.
Il nostro piano d'azione si basa sulle conclusioni della Conferenza di Helsinki sulle lingue regionali e minoritarie organizzata sotto l'egida del Presidente Ahtisaari nell'ottobre 2002. Signor presidente della commissione per la cultura, la gioventù, l'istruzione, i mezzi d'informazione e lo sport, se me lo permette vorrei illustrare nei dettagli il nostro piano d'azione, adottato il 24 luglio, e discutere con lei della sua attuazione. Il piano punta a realizzare quell'approccio integrato di cui parlavo prima, dato che dobbiamo fare i conti con le possibilità di finanziamento disponibili nell'ambito dei programmi esistenti e preoccuparci di pubblicizzare meglio tali possibilità, affinché siano usate maggiormente. Pertanto, sulla base anche del bilancio approvato dal Parlamento, il 31 luglio la Commissione ha pubblicato un invito alla presentazione di proposte; i progetti devono essere sottoposti entro la fine di questo mese.
In riferimento all'Ufficio europeo per le lingue meno diffuse e alla rete Mercator, so che molti di voi sono interessati a questi strumenti e si augurano che possano continuare ad operare. Vi posso dire che è attualmente in corso di negoziazione la proposta di decisione su un programma d'azione mirato a sostenere gli enti che a livello europeo agiscono nel campo della cultura. Sono stati stanziati in totale 5,4 milioni di euro a titolo di finanziamento dell'Ufficio e della rete Mercator per il periodo 2004-2008. Non c'è quindi alcun motivo di preoccupazione riguardo a questo aspetto.
La Spagna è un paese molto ricco dal punto di vista linguistico; in molte delle sue regioni e delle sue comunità autonome il castigliano - la lingua ufficiale dello Stato spagnolo - è affiancata come lingua ufficiale da altri idiomi, ad esempio dal catalano o dal basco, per citarne solo alcuni. Inoltre, e si tratta di un fatto molto importante, devo dire che di questa diversità linguistica andiamo molto fieri. E' impegno costante del Partito popolare impedire che una di queste lingue co-ufficiali prosperi a scapito delle altre, e ciò per il bene dei nostri cittadini e allo scopo di avere una popolazione completamente bilingue.
Ci sono milioni di cittadini europei che, di fatto, accanto alla lingua ufficiale del loro paese parlano, nelle rispettive comunità, una lingua minoritaria, seguendo una consuetudine tramandata di generazione in generazione che noi tutti rispettiamo. Per tale motivo è così importante che i legami culturali siano usati in modo creativo per la comunicazione e gli scambi, e non, ovviamente, per isolare una comunità. Quest'ultimo sarebbe un fenomeno particolarmente negativo, cui abbiamo assistito in passato. E' quindi importante che le nostre strategie nei confronti delle lingue minoritarie siano caratterizzate da uno spirito di apertura e di cooperazione, siano supportate da ricerche scientifiche e siano in armonia con la ricchezza di elementi culturali che le circondano. Promuovere la cooperazione e gli scambi culturali è il modo migliore per mettere a disposizione di tutti quello spazio europeo della cultura che intendiamo creare.
Nell'attuale epoca di globalizzazione, di concentrazione delle risorse e di prevalenza di situazioni monolinguistiche, la conservazione delle lingue minoritarie va vista come una fonte di elementi primari che hanno la freschezza e la vivacità di pretendere il rispetto del loro diritto di esprimersi, senza limiti di tempo, a dispetto della loro limitata dimensione. Va tuttavia rilevato che solo aprendo queste comunità linguistiche al dialogo potremo trovare una soluzione proficua. Per questo motivo credo che lo studio della Commissione sia importante; attendiamo con grande interesse di vederne i risultati.
In Europa ci sono Stati unitari, Stati nazione e anche Stati multinazionali - ossia paesi in cui convivono varie nazioni, ciascuna con la propria lingua. Nel mio paese, la Spagna, esistono molte nazioni diverse. Personalmente appartengo a quella catalana, e la mia lingua è parlata da oltre sette milioni di persone, ovvero da un numero maggiore di parlanti rispetto a quelli di due delle attuali lingue ufficiali dell'Unione europea, nonché maggiore del numero di parlanti di sei delle lingue dei dieci paesi candidati.
Il Commissario qui presente, signora Reding, è stata nel 1990 autrice di una relazione sulla diversità linguistica in Europa. A quell'epoca fu chiesto alla Commissione europea di tener conto delle particolari circostanze della lingua catalana all'interno dell'Unione europea. In proposito possiamo dire che le iniziative allora raccomandate dal Parlamento - per mezzo della relazione Reding - non sono state realizzate; esse prevedevano che ai testi ufficiali in lingua catalana fosse riconosciuta uno status di validità e che la Commissione regolamentasse anche una forma di inserimento del catalano nel sistema linguistico dell'Unione europea, dato che è un idioma più diffuso di molte delle lingue di lavoro e delle lingue ufficiali dell'Unione. Non chiediamo affatto che il catalano sia riconosciuto come lingua di lavoro - il sistema linguistico dell'Unione è già abbastanza complicato così com'è; chiediamo soltanto che ne sia riconosciuta la validità come lingua ufficiale e che possa partecipare alla ricchezza di questo mosaico culturale che è l'Europa. In tal modo potremo dare concreta attuazione a quella pluralità per cui Robert Schuman, già citato dal Presidente all'inizio di seduta, si è tanto impegnato durante tutta la sua vita.
Desidero anzitutto congratularmi con l'onorevole Ebner e ringraziarlo per aver osato affrontare il compito di preparare una relazione sulle lingue minoritarie europee, e per averci proposto tante idee costruttive volte a promuovere un maggiore rispetto per il multilinguismo in Europa. Sappiamo tutti che quella delle lingue minoritarie è una questione delicata in alcuni paesi, che le considerano una minaccia non solo per l'integrità della loro cultura di Stato, ma anche per la loro integrità territoriale.
Quella delle lingue minoritarie è una questione che mi sta molto a cuore perché io, come del resto molti altri colleghi del Parlamento europeo, ho come madrelingua una lingua minoritaria. Noi appartenenti ai gruppi linguistici minoritari non siamo diversi dagli appartenenti agli altri gruppi linguistici; vogliamo soltanto poter vivere pienamente la nostra vita parlando il nostro idioma, senza, naturalmente, rinunciare al piacere di imparare e di capire anche altre lingue, che ci permettono di conoscere culture diverse dalla nostra e di aprirci ad una migliore comprensione degli altri.
Mi fa piacere che le lingue minoritarie siano state iscritte nuovamente all'ordine del giorno dell'Europa. Per molti anni siamo stati bloccati in una posizione di stallo per quanto concerne i finanziamenti legittimi a favore delle lingue minoritarie. Per troppo tempo la Commissione e il Consiglio non hanno voluto affrontare questo tema; pertanto, la discussione odierna rappresenta un importante passo avanti, che dovrebbe infine portare ad una nuova legislazione in materia. Dobbiamo sostenere e promuovere le lingue minoritarie se vogliamo essere coerenti con la pretesa di rappresentare un'Europa delle diversità.
Signor Presidente, mi congratulo con l'onorevole Ebner per l'ottima relazione che ci ha presentato sul tema delle lingue regionali e meno utilizzate. La varietà delle lingue regionali e meno utilizzate che possiamo riscontrare in tutto il continente europeo costituisce una parte integrante della nostra peculiare eredità culturale. Che ancora oggi tante di queste lingue siano sopravvissute e vengano usate quotidianamente in un'epoca, come quella attuale, caratterizzata da mass media di portata globale è un fatto che ci arricchisce culturalmente. Dobbiamo riconoscere anche i meriti della Commissione, che ha fortemente sostenuto l'attività dell'Ufficio europeo per le minoranze linguistiche.
Nel mio paese, l'Irlanda, e nel vicino Regno Unito la lingua predominante è un inglese sempre più globalizzato. Se le lingue nazionali meno utilizzate, come il gaelico, il gaelico scozzese e il gallese, di cui si è servito poco fa in modo così eloquente l'onorevole Wyn, riescono a prosperare anche in un simile contesto, non c'è motivo di temere la scomparsa di nessuna delle nostre lingue minoritarie. Parliamo spesso dell'eredità culturale dell'Europa; il mantenimento della diversità linguistica va ben oltre la mera conservazione dei beni architettonici o artistici, per quanto importante essa sia, perché la lingua è una cosa viva, è parte della nostra più intima identità.
Mi chiedo, tuttavia, in quale modo sia possibile raggiungere un simile obiettivo e, più esattamente, se esista la necessità di creare un'agenzia europea che si occupi della pluralità linguistica e dell'apprendimento delle lingue. Come dovrebbe agire concretamente e specificamente una simile agenzia allo scopo di promuovere tale apprendimento? Non sarebbe meglio ricorrere al principio di sussidiarietà e intervenire a livello nazionale, che è molto più vicino al livello locale? In questo modo, sarebbe possibile rispettare le tradizioni culturali nonché l'assetto amministrativo e costituzionale di ciascun paese, sollecitando gli Stati a promuovere, prima di tutto e soprattutto, l'apprendimento delle lingue regionali e minoritarie a partire dalla scuola materna, e poi anche l'organizzazione di eventi culturali, quali gemellaggi e scambi tra scolaresche, che potrebbero comprendere l'identità e la storia del popolo. Non dobbiamo sottrarre agli Stati membri la loro potestà di agire nel campo dell'istruzione e della cultura.
Mi sia consentito, in quanto esponente dell'Intergruppo disabili, di esprimere la mia soddisfazione per il riferimento alla lingua dei segni, la quale, secondo il Consiglio d'Europa, è usata da oltre tre milioni di nostri concittadini. Forse si sarebbe potuto dare maggiore enfasi all'importanza di queste lingue, dato che coloro che le usano incontrano gli stessi problemi quotidiani dei parlanti le lingue che sono oggetto della relazione. E' fondamentale che tutti i paesi membri dell'Unione ratifichino la Carta europea del Consiglio d'Europa per lingue regionali o minoritarie. Dopo il 2001, l'Anno europeo delle lingue, mi auguro che gli ottimi rapporti che intratteniamo con il Consiglio d'Europa possano continuare a svilupparsi, soprattutto quelli con il Segretariato della Carta. Questo sarebbe, a mio parere, un modo pragmatico ed efficace di incoraggiare e accrescere l'uso delle nostre lingue regionali.
Signor Presidente, onorevoli colleghi, la relazione dell'onorevole Ebner merita apprezzamento poiché evidenzia il valore delle lingue regionali in quanto elementi della nostra tradizione e della nostra ricchezza culturale. Deploro, però, che la relazione non abbia definito il proprio argomento, lasciando tale compito alla Commissione, alla quale, nel paragrafo 2, si chiede di stabilire criteri sulla base di fondamenti scientifici, laddove la fissazione di detti criteri è invece preciso compito del Parlamento europeo nella sua veste di legislatore. Avremmo indubbiamente dovuto fare una distinzione tra lingue regionali e lingue minoritarie. Quella che è lingua minoritaria in un paese può essere lingua nazionale o lingua ufficiale in un altro; ne è un esempio il tedesco, parlato da una minoranza nella provincia italiana dell'Alto Adige, o Tirolo meridionale, come citato anche dal relatore. Ma se la popolazione di quella zona parla la lingua tedesca, molto più discutibile appare il riconoscimento, come lingua regionale, del tedesco parlato in Alsazia, poiché il dialetto alsaziano, pur essendo senza dubbio un dialetto germanico, è sostanzialmente diverso.
Dobbiamo poi chiederci quali siano esattamente le lingue regionali. E' una lingua regionale, ad esempio, la langue d'oc, parlata nella Francia meridionale, o le sue diverse componenti, ovvero il provenzale e il guascone? Inoltre, non dobbiamo dimenticare che anche molte delle nostre lingue nazionali sono in pericolo; infatti, lo stesso Parlamento europeo fornisce alle sue delegazioni in missione all'estero un servizio d'interpretazione nella sola lingua inglese, com'è avvenuto di recente in occasione della visita in Giappone, il che mi fa pensare che ci stiamo avviando su una strada pericolosa. La mia lingua, il francese, sta purtroppo perdendo quotidianamente terreno come lingua internazionale di comunicazione, mentre altre lingue stanno rischiando la loro stessa sopravvivenza: penso, ad esempio, al gaelico in Irlanda e alle lingue dei paesi baltici, che hanno appena scampato il pericolo della russificazione.
E' evidente, signor Presidente, che occorre promuovere le lingue regionali, ma, e questa è la mia conclusione, dobbiamo anche star bene attenti a non minare o indebolire le nostre lingue nazionali. Dobbiamo evitare che ci sia una ricostruzione artificiosa di lingue astratte e ormai avulse dalle realtà regionali, e dobbiamo evitare di instaurare un sistema restrittivo ed autoritario. Le lingue regionali potranno contribuire alla nostra ricchezza culturale soltanto se soddisferanno questi requisiti.
Signora Commissario, onorevoli colleghi, attualmente circa 40 milioni di persone parlano, oltre ad una delle lingue ufficiali dell'Unione europea, anche una lingua regionale o minoritaria; con l'allargamento dell'anno prossimo, se ne aggiungeranno altri sei milioni. Anche i Paesi Bassi conoscono il fenomeno delle lingue minoritarie: il frisone è una lingua minoritaria ufficialmente riconosciuta. Come già detto, la diversità linguistica rappresenta un patrimonio di cui noi europei andiamo fieri, e ne abbiamo ben donde. La Carta dei diritti fondamentali dei cittadini dell'Unione europea giustamente riconosce la diversità culturale e linguistica; in futuro, essa formerà parte integrante della Costituzione europea. Il Parlamento europeo si è sempre impegnato a favore della tutela della diversità linguistica e delle lingue regionali e minoritarie, approvando anche numerose risoluzioni in materia. Già nel 1980 era stata creata una linea di bilancio dedicata a queste finalità; il 2001 è stato proclamato Anno europeo delle lingue, in particolare allo scopo di richiamare l'attenzione sull'importanza delle lingue e della diversità linguistica, nonché di stimolare l'apprendimento delle lingue straniere. Quell'azione non ha riguardato soltanto le lingue maggiori, bensì anche le lingue regionali e minoritarie meno utilizzate. E' stata un'iniziativa valida; tuttavia, molto resta ancora da fare. Mi fa quindi piacere che ora venga proposto un piano d'azione per definire bene la materia ancora una volta. Personalmente avevo chiesto una maggiore attenzione per la lingua dei segni. Sappiamo che circa una persona su mille nasce sorda o lo diventa entro il terzo anno di vita - una condizione che, nei soli Paesi Bassi, riguarda all'incirca 15 000 persone. Per loro, la lingua dei segni è uno strumento di comunicazione di importanza essenziale. Sono quindi lieta che anche questo tipo di linguaggio sia stato inserito nella relazione. Sarebbe opportuno considerare la lingua dei segni alla stregua di una lingua minoritaria. A causa della loro disabilità, i sordi sono spesso esclusi da molti aspetti della vita sociale, e la loro lingua merita altrettanta attenzione e altrettanto sostegno quanto le lingue minoritarie parlate. Mi auguro veramente che la Commissione europea riesca a presentare, entro la fine di quest'anno, una proposta legislativa sul tema della diversità linguistica. Se vogliamo creare un'Europa di pace, non basta realizzare un'efficace cooperazione in campo economico; occorre anche e soprattutto avere interesse, rispetto e comprensione per le persone di cultura diversa. Le lingue sono uno strumento importante per raggiungere tale obiettivo.
Signor Presidente, signora Commissario, onorevoli colleghi, è stato detto più volte che la ricchezza dell'Europa consiste nella sua diversità culturale, una frase che viene usata spesso e volentieri nei discorsi politici. E' importante, però, che questa frase non rimanga una mera affermazione, ma serva anche a sottolineare e rafforzare la coscienza europea. Come è già stato osservato più volte oggi, una parte essenziale di tale ricchezza è la diversità linguistica, che abbiamo ricevuto come eredità culturale e che dobbiamo trasmettere come responsabilità culturale. Tradotto in pratica, ciò significa che abbiamo bisogno di istituzioni capaci di svolgere questo lavoro, di finanziamenti che lo rendano possibile, nonché di organizzazioni di volontari che possano aiutare nell'adempimento di tali compiti.
Poiché io stessa sono originaria di un paese, l'Austria, che ha riconosciuto ufficialmente sei gruppi etnici, insieme con le loro lingue minoritarie - di cui ben tre, inclusa la lingua rom, sono presenti nel solo Burgenland, il piccolissimo Land da cui provengo -, so bene quanto sia difficile soddisfare tutte le esigenze connesse con la possibilità di usare adeguatamente e di conservare una lingua. Sebbene la responsabilità e il compito di promuovere le lingue minoritarie spettino agli Stati nazionali, l'Unione europea non può sottrarsi al suo dovere di aiutarli in questo compito, anche perché stiamo parlando di 40 milioni di cittadini dell'Unione e di 60 lingue regionali e minoritarie. L'Anno europeo delle lingue è stato, come abbiamo sentito, un grande successo; ha inoltre lanciato i segnali giusti e ci ha indirizzati nella giusta direzione. Adesso dobbiamo mettere in pratica quanto abbiamo imparato da quella esperienza. Mi associo alla richiesta dell'onorevole Martens sull'assoluta necessità di integrare la lingua dei segni, perché i non udenti devono poter partecipare alla vita sociale e alla vita politica.
Signor Presidente, signora Commissario, nella Costituzione europea si afferma che i valori europei comprendono anche la conservazione e lo sviluppo della pluralità linguistica. Pertanto, mi pare particolarmente tempestivo che sia stata scelta la giornata odierna per presentare la relazione sulle lingue regionali e la diversità culturale. Ringrazio il relatore, onorevole Ebner, per l'intenso lavoro che ha svolto. Come molti colleghi hanno già rilevato, ora abbiamo bisogno di sforzi concreti se vogliamo compiere ulteriori progressi e portare avanti quel lavoro. Credo che, come detto dall'onorevole Ebner, gli ulteriori sviluppi renderanno ancora più necessarie misure da parte nostra.
E' importante che condividiamo le nostre diverse esperienze nel campo della pluralità linguistica e dell'apprendimento delle lingue. Reputo dunque importante la creazione di un ente apposito. Cionondimeno, penso che non ci sia una grande differenza tra la realtà attuale e ciò di cui si parla nella relazione, dove si cita esplicitamente la cosiddetta 'immersione linguistica?. Si tratta di un metodo validissimo che è stato applicato con buoni risultati in Alto Adige, Catalogna e Finlandia, il quale però non è citato nel piano d'azione della Commissione. Peraltro, mi fa piacere che il piano preveda che le università riconsiderino le loro politiche linguistiche onde ridurre il predominio dell'inglese.
Signor Presidente, purtroppo temo che il quadro sia meno positivo di quanto molti interventi vorrebbero far credere. In Europa è in atto una distruzione della diversità linguistica. Per tagliar corto, credo che la soluzione di questo problema non stia semplicemente nel sostegno a lingue o a lingue minoritarie, perché questo non basta, non è sufficiente; credo che la soluzione stia in una parola difficile e scomoda: esperanto. Proviamo almeno! Secondo alcuni studi quella lingua, come lingua tecnica, neutra, potrebbe essere imparata e quindi politicamente scelta al posto di altre lingue. L'uso di altre lingue, che di per sé rappresentano e portano con sé una cultura, come lingue uniche o lingue ponte, sarebbe il risultato del predominio di una cultura su un'altra, che è ciò che sta accadendo oggi. L'esperanto non presenta questo problema o questo difetto. Se fosse vero - e io lo credo - che è possibile apprendere questa lingua con la facilità che molti studi internazionali dimostrano, credo che l'Unione europea dovrebbe quanto meno tentare di sperimentare anche questa via. I finanziamenti, i sostegni davanti alla logica della distruzione della diversità linguistica non sono sufficienti.
Signor Presidente, anch'io desidero innanzi tutto congratularmi con l'onorevole Ebner per la sua relazione, in cui, partendo dall'esperienza positiva dell'Anno europeo delle lingue, evidenzia come l'Europa diventi sempre più consapevole del fatto che le lingue fungono da ponte per superare le distanze tra culture diverse e le culture fungono da ponte tra le persone, giungendo alla conclusione che, in tale ottica, dobbiamo smetterla - per sintetizzare il suo pensiero, sia pure con un po' di esagerazione - di sognare il 'modello americano?, ovvero 'una lingua, una cultura?. Dobbiamo invece ricercare nella diversità delle nostre lingue e delle nostre culture un elemento distintivo, invero un valore fondante per il nostro futuro.
Conoscere la lingua e la cultura degli altri significa comprenderli meglio e rispettarli. Dunque, a mio modo di vedere, la lingua svolge un compito fondamentale, nel senso che conoscere la lingua degli altri significa promuovere la pace. Se analizziamo attentamente le zone di crisi e di tensione in Europa e intorno all'Europa, possiamo notare che la mancanza di rispetto per ciò che è diverso da noi - lingue comprese - è stata molto spesso all'origine delle tensioni e del peggioramento della situazione in quelle zone. Quindi, considero la lingua come qualcosa di più che il semplice conoscere e rispettare l'altro: la lingua è, a mio parere, la migliore forza di pace che possiamo dispiegare in Europa.
La relazione, tuttavia, dimostra anche che, in un'Europa che diventa sempre più grande, sta crescendo la consapevolezza dell'esistenza delle culture regionali e quindi delle lingue regionali. In quanto appartenente alla comunità belga di lingua tedesca, mi rendo conto che rispettare tali diversità non è un lusso delle regioni che godono di una certa autonomia, bensì è qualcosa che io ritengo essere un diritto fondamentale dell'Europa. Pertanto, ai governi - è stato appena detto - spetta il compito primario di garantire la tutela delle culture delle regioni più piccole e del loro diritto di far sentire la loro voce, mentre all'Europa spetta quello di decidere quali strumenti aggiuntivi si possano impiegare a tal fine. Abbiamo grande stima dell'onorevole Ebner e del suo impegno nel rappresentarci in quest'Assemblea. Sappiamo che il tedesco è parlato in Italia e in Belgio...
Mi auguro di cuore che, finalmente, passeremo dalle parole ai fatti anche nel settore della politica linguistica. Durante questa legislatura, il Parlamento ha incontrato difficoltà quasi insormontabili ogniqualvolta ha cercato di destinare fondi del bilancio comunitario a favore delle lingue minoritarie. Il motivo di ciò è stata l'assenza di basi giuridiche. Per fortuna, però, ci siamo potuti avvalere dei programmi pluriennali come SOCRATES e CULTURA 2000, senza dimenticare che il 2001 è stato l'Anno europeo delle lingue.
Il relatore, onorevole Ebner, ha svolto un lavoro eccellente. Concordo con lui sul fatto che l'Unione europea dovrebbe dotarsi di un'agenzia per la pluralità linguistica e l'apprendimento delle lingue, alla quale dovrebbero essere destinati fondi sufficienti affinché possa operare efficacemente in un'Europa allargata. Si prevede che, a seguito dell'allargamento, il numero delle comunità linguistiche regionali o minoritarie raddoppierà rispetto a quello attuale, che è di circa una sessantina. Dobbiamo altresì appoggiare la proposta di un programma pluriennale a favore della pluralità linguistica e dell'apprendimento delle lingue.
Se fossi intervenuto nella mia lingua, avrei dimostrato chiaramente qual è la realtà di quest'Unione europea che stiamo costruendo tutti insieme sulla base del rispetto per la nostra diversità culturale. Credo che non solo gli ecologisti ma tutti noi ci preoccupiamo quando la biodiversità della natura è messa in pericolo dalla mano dell'uomo. Invece, tendiamo spesso a dimenticare la biodiversità umana, di cui una delle principali manifestazioni è la diversità linguistica e culturale, una diversità che, talvolta, non solo non è rispettata né tutelata, ma che addirittura si cerca semplicemente di sopprimere a favore della convenienza commerciale di tendenze uniformatrici e globalizzatrici.
Signor Presidente, onorevoli colleghi, rivolgo i miei più vivi complimenti al collega Ebner e alla sua relazione, che pone un problema centrale della democrazia: il rapporto fra diritti di libertà e uso della propria lingua. Direi che, in maniera molto significativa, proprio in quest'Aula i diritti di libertà del nostro relatore sono stati in qualche modo lesi: nella traduzione italiana del suo intervento, infatti, quando il collega Ebner, citando la sua regione, l'ha chiamata - com'è suo diritto - Südtirol, ci si è adeguati a quella che è la denominazione burocratica stabilita dal centralismo italiano per denominare tale regione, traducendola scorrettamente con 'Alto Adige?.
Proseguo e concludo nella mia lingua materna, che è la lingua piemontese: 'Voeui bin rimarqué si ma son che in Piemunt, che l'è la mia regiùn, ancöi as parlan ?. ancura - a parte el piemunteis, che l'è na lingua straordinaria con una bela literatüra e na gramatica che risale adiritüra al Setzent - due aute lingue minuritarie: lusitan e il valzer che s'parla anche in Valdusta. Tant'el piemunteis que le aute lingue minuritarie l'han sübi e sübissen ancura adess, en tel 2003, n'upressiùn gravusa da la parte de le Stat centralista italian, e l'è certament l'un dei mutivu per ingagèr nost cumbatiment per uteign sübit il federalismo, in Italia, e duman la piena libertà e l'autonomia del nost bel Piemonte e de la Padania libera?.
Ringrazio di cuore l'onorevole Ebner per la sua iniziativa di preparare questa relazione. Insieme con l'onorevole Grosch, già intervenuto anch'egli, il relatore è il rappresentante delle minoranze linguistiche nel gruppo del Partito popolare europeo (democratico-cristiano) e dei Democratici europei. Credo che l'Alto Adige e il Belgio orientale possano essere considerati, insieme con altre regioni, due esempi eccellenti del fatto che le minoranze non sono un fattore di instabilità, bensì un arricchimento e, inoltre, un elemento di unione. Nel Belgio orientale e in Alto Adige il plurilinguismo si ode e, soprattutto, si vede. Questa visibilità del plurilinguismo non siamo, invece, ancora riusciti a realizzarla qui, nella sede del Parlamento europeo, dove quello che si può leggere è in una sola lingua.
Cionondimeno, nei nostri quindici Stati membri e nei dieci candidati, che sono democrazie stabili, possiamo osservare una tendenza restrittiva nei confronti delle minoranze e delle loro lingue, motivata per lo più da fattori storici. Voglio dire a chiare lettere che non esistono lingue separatiste o estremiste; semmai, sono gli individui ad essere separatisti o estremisti, e con essi dobbiamo confrontarci sul piano politico o sul piano penale. Per questo motivo, le minoranze linguistiche in quanto tali non possono essere sospettate, in modo generalizzato, di mettere in pericolo l'unità nazionale per il solo fatto che usano la loro lingua. Trovo per ciò incomprensibile che non tutti gli Stati membri abbiano ratificato la Carta europea per lingue regionali o minoritarie e la relativa Convenzione quadro del Consiglio d'Europa. Lancio quindi un appello in tal senso ai paesi che ancora non l'hanno fatto. Non si tratta di un pericolo per l'unità nazionale o per l'integrità territoriale. Coloro che non riescono ad accettare questa realtà si espongono essi stessi al sospetto di essere molto insicuri e di credere che la loro lingua e la loro cultura possano essere garantite e tutelate non puntando sulle loro caratteristiche, bensì impedendo l'affermazione delle altre. Mi permetto di invitare coloro che ancora esitano a dimostrare un po' più di coraggio.
Signor Presidente, intervengo a nome dell'onorevole Echerer, che si è sempre impegnata moltissimo a favore dell'uso e del riconoscimento della lingua dei segni. Oggi abbiamo udito la voce di molte minoranze; è un peccato, però, che non sia stata predisposta la traduzione nella lingua dei segni, come fu in occasione della presentazione della relazione Lynn. Ringrazio il relatore e la commissione per aver inserito nella relazione e nel programma anche la lingua dei segni, cui viene aperta così la strada al riconoscimento ufficiale.
Alcuni colleghi hanno affermato, durante la discussione, che la lingua dei segni dovrebbe essere sostenuta in quanto ausilio medico. Io credo invece che in tal modo violeremmo gravemente i diritti dei non udenti intesi come minoranza: la lingua dei segni non è una stampella o una sedia a rotelle! Essa è non solo la lingua usata da 15 000 persone, bensì, e su questo punto dovremmo riflettere, è anche l'unica lingua in cui 15 000 persone possono comunicare. Ringrazio pertanto tutti coloro che hanno collaborato alla stesura della relazione, che riconosce ufficialmente quelle persone come una minoranza linguistica e afferma che anche la loro lingua contribuisce alla diversità e alla ricchezza del patrimonio linguistico europeo.
Ho apprezzato l'approccio cauto della Commissione e mi congratulo con il Commissario per le consultazioni attente e approfondite che ha condotto. Ma attenzione: qualsiasi rinvio nella revisione della direttiva ostacolerà l'avanzamento del settore. Non dovremmo discostarci dai principi fondamentali della direttiva attuale che è improntata in larga misura all'autoregolamentazione e non risulta eccessivamente prescrittiva. Non dobbiamo cercare di controllare ciò che i cittadini possono guardare in televisione, così come non dobbiamo cercare di controllare i libri che desiderano comprare in libreria. Sono persuaso che sarebbe sbagliato ricorrere ad un uso troppo rigoroso delle quote e a definizioni troppo puntuali. Il nostro impegno dovrebbe essere mirato a disciplinare e controllare a livello europeo tutti gli aspetti aventi una portata transeuropea.
Come i miei colleghi, anch'io sono desideroso di incoraggiare i programmi di contenuto europeo, ma ritengo che ciò possa avvenire in primis tramite il programma MEDIA Plus. Esorto anche la Commissione a trovare le modalità idonee a garantire il lancio e lo sviluppo di canali quali Euronews e Arte. Essi contribuiscono alla creazione di un'identità televisiva europea e aiutano i nostri cittadini ad apprezzare e comprendere la dimensione europea della propria esistenza. Euronews in particolare è un mezzo molto efficace per trasmettere ai cittadini europei e del mondo intero una prospettiva europea sugli avvenimenti di attualità, in contrapposizione ad una visione meramente nazionale o americana.
In secondo luogo, desidero ricordare quei cittadini europei - spesso pensionati, ma non solo - che si trasferiscono in un posto al sole. La Spagna, la Grecia, il Portogallo, l'Italia e la Francia sono paesi davvero meravigliosi e ospitali, ma queste persone provenienti dall'Europa settentrionale avrebbero piacere di guardare i programmi del loro paese d'origine e seguire le partite di calcio della propria nazionale. Molti spettatori ci riescono aggirando la legge e guardando i canali satellitari del paese d'origine. Spesso essi ignorano le clausole contrattuali o ricorrono addirittura alla pirateria. Forse non si tratta di un problema di vaste dimensioni ma, in qualità di legislatori avveduti, dovremmo formulare norme ragionevoli che consentano ai cittadini di condurre una vita entro i confini della legge e non ai margini della legalità.
Quali osservazioni sono state presentante nella relazione sull'applicazione della direttiva? E' stato notato che la direttiva funziona abbastanza bene. Nondimeno, gli ultimi sviluppi tecnologici invitano ad una riflessione più approfondita. L'obiettivo della consultazione pubblica era appunto quello di fornire alla Commissione strumenti per valutare l'effettiva necessità di un aggiornamento o di una evoluzione della direttiva e in questo senso possiamo dire che la relazione e la discussione odierne ci saranno di aiuto.
Nel quadro del proprio programma di lavoro, la Commissione ha organizzato due tornate di audizioni pubbliche in aprile e in giugno; le parti interessate sono state invitate a partecipare ai dibattiti pubblici rispondendo a domande precise e inviandoci le loro risposte. Abbiamo ricevuto un totale di 160 contributi scritti consultabili integralmente sul sito web della Commissione, ad eccezione dei contributi per i quali i relativi autori hanno chiesto la riservatezza. Sulla scorta dei risultati della consultazione, verso la fine dell'anno o all'inizio del 2004 la Commissione intende presentare al Parlamento e al Consiglio una comunicazione sull'avvenire della politica per l'audiovisivo che sarà corredata di eventuali proposte.
La revisione deve tenere conto tra l'altro anche dell'innovazione tecnologica. A questo proposito mi riallaccio alla raccomandazione del 1998 del Consiglio sulla protezione dei minori e la dignità umana nei servizi audiovisivi e d'informazione, il primo strumento giuridico che verte sul contenuto dei servizi audiovisivi diffusi su Internet. Quest'autunno la Commissione ha intenzione di pubblicare una seconda relazione concernente l'attuazione della raccomandazione, basata su un questionario che è stato inviato agli Stati membri. La relazione si propone di fare il punto sui progressi compiuti, rendendo possibile un raffronto diretto con anche l'inclusione dei nuovi Stati membri.
Nella sua relazione, l'onorevole Perry solleva numerosi quesiti ai quali vorrei rispondere, ovviamente senza pregiudicare in alcun modo le consultazioni in corso. Comincio con il campo di applicazione della direttiva, trattato ai paragrafi da 7 a 12. Il relatore chiede un'estensione della definizione dei contenuti audiovisivi per tenere conto della convergenza dei media. In considerazione dell'importanza e dell'impatto disuguali dei servizi di radiodiffusione televisiva nelle nostre società, sembra difficile giungere ad un consenso sul concetto di 'contenuto senza frontiere?, com'è stato confermato anche dalla consultazione. Nella misura in cui i servizi della società dell'informazione si trovano ancora alle prime fasi del loro sviluppo, ritengo che allo stato attuale di negoziazione sarebbe inopportuno vincolarli all'impostazione più puntuale della direttiva. Innanzi tutto è necessario verificare se la direttiva fornisce il quadro normativo idoneo per gli anni a venire o se urge un cambiamento e ciò sarà fatto in sede di comunicazione.
Per quanto concerne il gruppo di lavoro di regolamentatori nazionali di cui al paragrafo 19, la Commissione ha già tenuto una riunione con loro lo scorso marzo e la prossima è prevista per il 14 ottobre. Taluni Stati membri non vedono la necessità di creare un comitato supplementare e hanno già espresso il timore che ciò comporti una duplicazione degli sforzi. Non sono favorevole alla partecipazione sistematica dei rappresentanti di sistemi pubblici e privati di radiodiffusione; preferisco un sistema di inviti effettuati ad hoc come quello attuale.
Passo adesso al paragrafo 28 in cui si prefigura la creazione di canali a dimensione paneuropea. A mio giudizio non rientra tra le attribuzioni della Commissione quella di prendere l'iniziativa in questo campo. Alla luce dei risultanti deludenti dello studio sulle possibilità d'impiego delle piattaforme digitali per i canali a tema, mi sembra difficile che la Commissione decida di finanziare ulteriori ricerche sull'argomento. Ciononostante continueremo a contribuire in forma indiretta alla creazione dei canali paneuropei tramite la realizzazione di un quadro giuridico favorevole e il sostegno alla creazione e alla diffusione di opere audiovisive europee.
Tornando alla questione della televisione per i portatori di handicap di cui al paragrafo 34, è opportuno precisare che la direttiva si occupa in primo luogo degli aspetti contenutistici e la problematica delle persone disabili non è pertanto affrontata in modo formale nella relazione sull'applicazione della direttiva in quanto non rientra nel suo campo di applicazione. Spetta agli Stati membri applicare il principio di sussidiarietà a tale aspetto. Certo, l'accesso dei disabili ai servizi televisivi rimane molto importante. I miei servizi hanno ricevuto numerosi contributi su questo tema che sono consultabili sul sito web della Commissione, in cui potete trovare altresì gli interventi delle associazioni che rappresentano i disabili. Con l'intenzione di progredire anche su questo fronte, vogliamo organizzare il prossimo 21 ottobre, in collaborazione con il Royal National Institute for the Deaf People e il Royal National Institute for the Blind del Regno Unito, una tavola rotonda in cui gli Stati membri saranno invitati a fare il punto sulla situazione a livello nazionale. Continueremo dunque su questa linea e vorrei informarvi anche che la DG Società dell'informazione ha costituito un gruppo di lavoro denominato 'Inclusive Communications? a riprova del nostro coinvolgimento in questo campo.
Per quanto concerne la concentrazione di media trattata ai paragrafi da 36 a 42, sottoscrivo la posizione propugnata dal relatore, secondo cui il pluralismo costituisce un'importante garanzia di democrazia, come sancito inequivocabilmente nella Carta dei diritti fondamentali. Vorrei sottolineare che uno dei temi trattati nel Libro verde sui servizi d'interesse generale del maggio 2003 riguarda esattamente la tutela del pluralismo. Tutte le parti interessate sono invitate a presentare le proprie osservazioni entro il 15 settembre prossimo. La Commissione definirà la propria politica futura sul pluralismo in base alle conclusioni tratte durante le consultazioni.
Abbiamo cooperato con il relatore Perry e sono lieto di poter dire che abbiamo trovato un'impostazione comune. La Commissione dovrà prestare particolare attenzione alle singole proposte del relatore se vogliamo compiere un altro passo avanti verso la soluzione degli intricati problemi dell'audiovisivo. La relazione di quest'anno ha un motivo d'interesse in più rispetto alle relazioni precedenti, nella misura in cui vi è allegato un programma di lavoro inteso a sviluppare il dialogo con i singoli enti nazionali, come per esempio le organizzazioni radiotelevisive, le autorità indipendenti di regolamentazione, eccetera.
Un'altra conclusione su cui in linea di massima concordiamo concerne il duplice ruolo dei mezzi audiovisivi. Essi sono innanzi tutto un bene economico e come tale sono legati alla concorrenza e alla società del sapere promossa dalla politica di Lisbona. Su questo punto occorre un'azione perfettamente concertata. Ma i mezzi audiovisivi sono altresì un bene culturale da promuovere tenendo conto sia dell'interesse pubblico - con la protezione dei minori e della diversità culturale - sia dell'interesse europeo in senso trasversale - con la salvaguardia dell'identità europea rispetto a contaminazioni non europee ed americane in particolare. Dobbiamo renderci conto che un mercato di prodotti audiovisivi europei di entità modesta rispetto a quelli americani ha ripercussioni dirette sull'avvenire dell'Europa.
Il dialogo è stato avviato e può essere pubblico, mi pare anzi che necessiti di maggiore pubblicità e visibilità. Alla luce di quanto esposto ne discende che la riforma della direttiva 'Televisione senza frontiere? deve essere uno dei temi di maggiore interesse per le tre Istituzioni dell'Unione europea poiché, oltre a dover chiarire alcuni termini ancora controversi come ad esempio quello di produttore indipendente, dobbiamo garantire la disponibilità delle opzioni digitali ad un vasto pubblico e promuovere la coesione della politica per il comparto audiovisivo.