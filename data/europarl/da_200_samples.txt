I går kom jeg med meddelelsen i Rådet (landbrug) og i COMAGRI om de 280 mio. EUR til mælkeproducenterne. For at kunne udbetale disse penge hurtigt har jeg simpelthen brug for retsgrundlaget i artikel 186. Tanken er, at pengene skal tildeles i nationale portioner i henhold til produktionen i året 2008-2009 og naturligvis inden for loftet af de nationale kvoter, som fordeles på en ikkediskriminerende måde til de mælkeproducenter, der er hårdest ramt af krisen. Igen er vi nødt til at medtage mælk i artikel 186 for at kunne udnytte denne mulighed.
Når jeg siger, at jeg annoncerede muligheden for at tilbyde de 280 mio. EUR, skal man være klar over, at budgetmyndigheden, som er Europa-Parlamentet og Rådet (finansministrene), skal træffe beslutning om dette beløb på Økofin-mødet den 19. november. Jeg sagde også i går, at dette er de sidste penge, jeg har i lommerne, med undtagelse af de 300 mio. EUR, der er nødvendige som en stødpude for at undgå finansiel disciplin. Det er vigtigt for mig at sige helt klart til Dem, at artikel 186 ikke er en blankocheck til at fremsætte alle mulige forslag fra Kommissionens side. På dette tidspunkt kan jeg kun sige, at privat oplagring af forskellige produkter - og der kan også være tale om ost - er en kandidat, hvis markedssituationen er sådan, at vi kan retfærdiggøre det.
Der er også meget forskellige holdninger til det foreslåede tilbagekøbsprogram inden for min egen gruppe. Programmet skal være obligatorisk, hvis det skal have nogen som helst virkning. Men det er der åbenbart ikke flertal for her i Parlamentet eller i Rådet. Desuden vil et sådant program ikke være acceptabelt for nogle af medlemsstaterne, da det ville svare til en nedskæring af afbalanceringsordningen og ligeledes af kvoterne. Indikationen af, at kvoterne skal forhøjes for prioriterede grupper, er en beslutning, der allerede er trådt i kraft.
En hurtig udvidelse af reglerne for intervention i tilfælde af kriser på markedet til at omfatte denne sektor giver os mulighed for at reagere effektivt i en meget vanskelig tid for landbruget i almindelighed og mejerisektoren i særdeleshed. Nu forventer vi, at Kommissionen, som fru Fischer Boel netop sagde, vil tage hensyn til Parlamentets anmodninger, hvor vi flere gange har påpeget, at de hidtidige foranstaltninger har vist sig at være utilstrækkelige i lyset af omfanget af den nuværende krise.
Hr. formand! Jeg vil også gerne takke kommissæren for at være kommet her i aften for at komme med yderligere forklaringer af de beføjelser, hun ønsker. Fru kommissær, først vil jeg gerne takke Dem, fordi De har reageret positivt på den beslutning, som Parlamentet vedtog den 27. september. Jeg glæder mig over de foranstaltninger, De har truffet for at prøve at stabilisere en meget alvorlig situation for mælkeproducenterne. Jeg glæder mig også over de 280 mio. EUR, som De har annonceret til omstrukturering.
for ECR-Gruppen. - (EN) Hr. formand! Først og fremmest vil jeg gerne sige, at jeg bestemt hilser denne beslutning velkommen, og jeg mener, at forhandlingen i udvalget i aftes og i dag på plenum giver os mulighed for at skabe større klarhed i situationen. Realiteten, og efter min mening årsagen til den frustration, som mange mælkeproducenter føler, er, at mens de til en vis grad har set det, som hr. Lyon omtalte som grønne skud, er pengene endnu ikke gået ind på deres bankkonti. Så dette forårsager en vis frustration hos mælkeproducenterne. Mange har været under økonomisk pres i lang tid. Det er godt og nyttigt, at vi kan tale sammen, for nu anerkender jeg behovet for, at artikel 186 tages i brug, så vi kan få disse penge ud til producenterne så hurtigt som muligt. Det er den udfordring, vi står over for.
Det forholder sig således, at på et tidspunkt, hvor Lissabontraktaten lovprises så kraftigt for os, kan vi kun være overraskede over, at De ønsker at styrke denne artikel 186 i forordningen, som vil give Dem fuldstændige beføjelser. De fik imidlertid disse fuldstændige beføjelser, og det var dem, der fik Dem til at vælge den liberalisering af kvoterne, der kastede os ud i den krise, vi befinder os i i dag, udelukkende til gavn for producenterne og distributørerne, for selv i dag påpeger Den Europæiske Revisionsret, at forbrugerpriserne på mejeriprodukter mellem 2000 og 2007 steg med 17 %, mens producentpriserne faldt med 6 %.
(HU) Hr. formand, fru kommissær! Jeg vil naturligvis stemme for forslaget, selv om jeg er klar over, at denne uddeling ikke vil løse problemerne for landmændene. Jeg har imidlertid tre spørgsmål. Det første er: Hvilken lektie udleder De af denne krise? Har vi lært noget af den? Fru kommissær, denne krise er ikke forårsaget af en naturkatastrofe, tsunami eller andre tilsvarende begivenheder, men af en række forkerte beslutninger og en grundlæggende forfejlet landbrugspolitik. Når De kigger ud i fremtiden, hvad kan De så love landmændene? Hvordan skal de undgå en tilsvarende krise i fremtiden? Jeg vil gerne have et klart og detaljeret svar fra Dem.
Så til mit næste spørgsmål. De sagde i går ved høringen i udvalget, at medlemsstaterne frit kan bruge disse penge. Hvad betyder det nærmere bestemt? Vil medlemsstaterne kunne fordele disse penge retfærdigt, så de ikke går til storindustrien inden for landbruget og de store bedrifter, men til husmænd, familiebrug, som har det største behov, og hvis levebrød afhænger af det? Disse landmænd er endt i den vanskeligste situation. De andre store grupper, som bør medtages, er landmænd i de nye medlemsstater, navnlig husmænd. Hvordan vil De standse den uacceptable diskrimination, der skyldes, at vi ungarere f.eks. skulle overdrage vores markeder helt og fuldt til EU, men kun har modtaget en brøkdel af støtten? Hvordan og hvornår vil denne uretfærdighed og ulighed blive fjernet?
Det giver os kun få valgmuligheder, men vi glæder os over Kommissionens initiativer, selv om vi anser dem for utilstrækkelige. Det var også derfor, Gruppen for det Progressive Forbund af Socialdemokrater i Europa-Parlamentet her i formiddag stemte for hasteproceduren, som vi fik foreslået. Vi vil imidlertid foreslå og kræve, at Europa-Parlamentet holdes løbende underrettet om de foranstaltninger, der vil blive vedtaget i løbet af de kommende år i henhold til de beføjelser, som vi nu overdrager til Kommissionen. Vi vil fortsætte med at gøre vores yderste for at genoprette balancen på markedet, så det kan garantere et tilstrækkeligt udbytte til producenterne, således som det på ny bekræftes i Lissabontraktaten.
(DE) Hr. formand! Desværre kan hr. Bové ikke være til stede i aften, så jeg tager ordet igen. Jeg har flere spørgsmål til kommissæren. Tror hun helt seriøst, at det vil få protesterne til at høre op, når hun udbetaler disse penge? Som jeg sagde tidligere, mener jeg, at Parlamentets beslutning i formiddags svarer til at give Kommissionen en blankocheck, fordi vi ikke ved, hvad den vil gøre med den. Jeg siger det igen: Kommissionen er ikke en del af løsningen på problemet, men er rent faktisk en del af problemet. Det fastholder jeg.
Jeg har et spørgsmål mere til Dem, fru kommissær, for man siger konstant vedrørende alle programmerne, at vi er nødt til at blive ved med at fremme omstruktureringen. Så hvad mener De med omstrukturering? Mener De virkelig, at det er rigtigt at blive ved med at udbetale penge, som grundlæggende har til formål at tilskynde de mindre landmænd til at give op, så vi kan give pengene til de større bedrifter? Denne politik er ikke længere et effektivt middel til at opnå et mål. Vi skal sikre os, at vi anvender pengene målrettet, især i ugunstigt stillede regioner, for at bevare strukturerne i de regioner, der er udsat for den største fare.
I modsætning til, hvad man påstår, er det nødvendigt at ændre den rute, den fælles landbrugspolitik har fulgt, hvor gentagne reformer har afviklet instrumenterne til regulering af markedet, kvoter og produktionsrettigheder, hvilket har fået mange tusinde producenter til gradvis at forlade sektoren. Tusindvis af job står på spil. Hele familier, der er afhængige af landbruget og navnlig af mejerisektoren. Kæmpemæssige regioner er i fare, hvor landdistrikterne i stigende grad vil blive affolket med drastiske sociale og miljømæssige konsekvenser.
(EN) Hr. formand! Mejerisektoren er i krise, og jeg vil gerne her takke og komplimentere kommissæren for hendes meget relevante foranstaltninger, som efter min mening var de helt rigtige. Jeg synes, at 280 mio. EUR er et realistisk beløb, som vil være meget velkomment inden for branchen. Jeg er overbevist om, at det bliver nødvendigt at tildele beføjelser i henhold til artikel 186 for at kunne tilbyde disse fordele til producenterne i rette tid, så det har min støtte. Det har min støtte, selv om jeg foretrækker, at vi begrænser denne indrømmelse til senest 2013.
Mælkefonden på 280 mio. EUR, som blev annonceret i går, er velkommen, men den er kun et lille plaster på et meget større problem. Parlamentet stemte i september for, at der skulle stilles 600 mio. EUR til rådighed. Af hensyn til interessen for at udvise solidaritet med især de mindre landmænd, bør dette tal fastholdes. Den næste prioritet for Kommissionen skal være at kigge på hele spørgsmålet om mælkeleverancer. Det mener jeg virkelig. Indtil dette bliver løst, vil vi stå over for flere problemer, og vi vil hurtigt løbe tør for plastre.
Hvordan skal vi håndtere situationen generelt? Vi ser gerne, at det er de mælkebønder, der er hårdest ramt af krisen, som får de 280 mio. EUR. Vi taler om mælkemarkedet, men det er rigtige mennesker og landdistrikterne, vi taler om, og som vi altid siger, vi vil værne om, når vi forhandler om andre emner. Fru kommissær, bak op om mejerifonden! I eftermiddag talte kommissæren under budgetforhandlingen til fordel for fonden, det ønsker jeg at gøre helt klart. Det var jeg meget glad for. Vi har også et presserende behov for dette signal, og pengene er også med i 2010-budgettet.
De foreslåede foranstaltninger er noget tynde, men de er ikke desto mindre bydende nødvendige. Jeg er også bekymret over, hvordan Kommissionen vil bruge de nye beføjelser, den vil få, især fordi den har reageret ganske ufølsomt under krisen ved at foreslå svage foranstaltninger for sent og først efter hårdt pres. Set i lyset heraf ønsker jeg, at Kommissionen kommer med et bilag til artikel 186, hvori den opstiller foranstaltninger, der kan bruges til et radikalt indgreb i mejerisektoren, så dens bæredygtighed sikres.
Hvis et sådant program skal lykkes, skal det være obligatorisk, ikke frivilligt. Jeg mener, at denne frivillige ordning for tilbagekøb af mælkekvoter virker mod hensigten. Det mener jeg, ikke kun fordi ordningen i begyndelsen vil betyde, at vi bibeholder en kvoteforøgelse, som det så vil blive meget svært at holde styr på. Ved at tilbagekøbe mælkekvoterne giver vi dem igen en økonomisk værdi, og det vil i hovedsagen betyde, at det hindrer mulighederne for en udligning. Jeg føler mig nødsaget til at afvise enhver foranstaltning, der begrænser udligningsmulighederne. Især i udfasningsperioden for mælkekvoterne er udligning et nødvendigt redskab, for at de enkelte landbrug bedre kan orientere sig på markedet.
(RO) Hr. formand! Jeg vil gerne stille kommissæren et spørgsmål samt takke hende for at give møde i Parlamentet. De sagde, at medlemsstaterne vil få allokeret de ressourcer, der er afsat til støttemidlerne til mejerisektoren, i henhold til en historisk faktor, med andre ord baseret på de forhandlede kvoter. Mange medlemsstater hævder imidlertid, at disse kvoter er uretfærdige. Faktisk er det grunden til, at mange medlemsstater insisterer på, at markedet skal dereguleres. F.eks. kan nogle stater ikke engang producere nok til at dække deres eget forbrug. Tror De ikke, at man ved at bruge en historisk faktor vil opretholde disse uretfærdige forhold...
(BG) Hr. formand! Jeg bifalder den beslutning, Rådet og Kommissionen har truffet om at allokere en yderligere pakke på 280 mio. EUR i subsidier til mælkeproduktionen i 2010. Det sender et klart signal til alle, der hver dag lider under krisens negative konsekvenser. Jeg opfordrer indtrængende til, at denne passende reaktion ikke bliver en enkeltstående, økonomisk løsning, men en del af en målrettet og langsigtet strategi til genetablering, stabilisering og udvikling af denne sektor i Europa. Derfor er det vigtigt at tage de foranstaltninger i betragtning, som hver medlemsstat vil træffe. Jeg vil gerne henlede opmærksomheden på, at Bulgarien kun delvis kan godkende forslagene om ændring af forordning 1234. Vi kræver, at det udtrykkeligt noteres i udkastet, at mulighederne for at forvalte de nationale mælkekvoter skal udnyttes efter medlemsstaternes eget skøn. Det er vigtigt, at man bibeholder muligheden for at vælge den eksisterende ordning for opkøb og omfordeling af mælkekvoter via den nationale reserve. Vi har dårligt råd til hverken at tilbageholde betalinger eller inddrive betalinger fra producenter, da den bulgarske sektor er ved at blive moderniseret. Ellers vil de bulgarske producenter ikke blive konkurrencedygtige, end ikke efter 2015.
(PL) Hr. formand! Vi er naturligvis glade for at sige ja til disse nye løsninger, som skal hjælpe landmændene, herunder landmænd i Polen. Vi bør dog ikke glemme, at når vi taler om penge - og det er penge, vi taler om - er det vigtigt, hvordan pengene faktisk bliver fordelt. De skal nå frem til dem, der er hårdest ramt af krisen, for jeg vil ikke gå ind for en politik, ifølge hvilken vi giver alle det samme beløb, hvilket betyder et lille beløb, så vi i realiteten og helt bogstaveligt ikke hjælper nogen som helst.
For det andet vil jeg, om forlov, gerne henvise til historien, før jeg om et øjeblik vender mig mod fremtiden. Jeg er sikker på, at vi husker de vidunderlige år, for nu mere end et år siden, da landmændene fik en rigtig god pris for deres mælk. Samtidig nød de godt af store EU-subsidier til modernisering af mejerisektoren. Derfor er det vigtigt, at vi planlægger fremtiden på baggrund af denne erfaring, og at vi tager ved lære af vores fejl, for der blev skam begået fejl. Det er lige så vigtigt for os at overveje, hvordan udviklingen af denne sektor skal planlægges, da der er penge til rådighed både som direkte subsidier og som støtte til udvikling af landområder. Desuden råder vi over mælkekvoter som instrument.
(PL) Hr. formand! Jeg vil gerne stille Dem dette spørgsmål, fru kommissær. Hvad ønsker Kommissionen at bruge de 280 mio. EUR på? På yderligere omstruktureringer eller måske hellere, som ønsket af 21 medlemsstater, på en tilførsel til markedet, på markedsmekanismer? Landmændene ønsker faktisk, at pengene bruges på støttemekanismer. I øjeblikket kan de ikke få flere lån eller forbedre produktiviteten. De kan for tiden ikke fortsætte deres moderniseringer, fordi de har tabt penge. De ønsker ikke at købe køleskabe eller malkemaskiner nu, tiden er ikke til yderligere investeringer. De 280 mio. EUR svarer til knap 2 EUR pr. ton mælk produceret i EU.
Derimod er jeg forvirret over forslaget om tilbagekøb af kvoter. De har selv sagt igennem uger og måneder, at den aktuelle krise ikke skyldtes kvotesystemet, og med tanke på det finder jeg personligt ikke, at dette forslag om tilbagekøb er helt logisk. Endelig vil jeg også gerne sige, at dette endnu ikke kan være slutningen. Vi skal fortsætte med at træffe foranstaltninger, især hvad angår mejerisektoren i vanskelige områder, i bjergområder, hvor der simpelthen ikke er alternativer til malkekvægbrug.
Fru kommissær! Østrig har altid været imod udfasning af kvoterne. O.k., De har valgt Deres vej og fulgt den konsekvent. Vi vil selvfølgelig bestræbe os på at forberede vores landmænd på det og hjælpe dem med det bedst muligt. Selv med den bedste vilje i verden kan jeg ikke forstå Deres forslag om et frivilligt program til opkøb af kvoter. Hvis vi bruger dette program, vil det medføre en stigning i værdien af og priserne på netop de kvoter, som De udfaser. Hvordan skal vi forklare det over for landmændene i Østrig?
Hr. formand! Jeg har lyttet opmærksomt til drøftelserne her i aften, og jeg tror, man ud fra nogle taler kunne få det indtryk, at dette er det første skridt, vi tager for at hjælpe mejerisektoren i EU. Intet kunne være mere forkert. Jeg er helt sikker på, at i det mindste nogle iblandt Dem ved, hvad der har været i gang siden januar i år, da vi påbegyndte den offentlige og private oplagring, igangsatte indgreb og indførte eksportrestitutioner. Vi har truffet mange forskellige foranstaltninger i løbet af sommeren, så jeg tror, vi skal udforme en særlig rapport for at fortælle de nye parlamentsmedlemmer, nøjagtig hvad der er sket siden januar i år.
Hvad angår de specifikke punkter om dagens to forslag, må jeg gentage, at opkøbsordningen ikke er nogen ny ordning. Den er der allerede, så medlemsstaterne kan bruge den, hvis de ønsker at hjælpe specifikke mælkebønder med at afvikle deres forretning. Den er et tilbud, og derfor ønsker jeg ikke at gøre den obligatorisk. Den giver mulighed for at hjælpe landmænd med at afvikle deres forretning. Den kvote, de opkøber, kan opbevares i den nationale reserve og fordeles senere hen, hvis medlemsstaterne ønsker det. Det var én del af drøftelserne.
Den anden del, som har vakt langt den største interesse i dag, er artikel 186. Begrundelsen for at indføre mælkeproduktion i artikel 186 er, at vi er nødt til at kunne reagere hurtigt. I øvrigt kan jeg ikke se, hvorfor mælkeproduktion ikke skulle kunne være en del af artikel 186, da den allerede omfatter områder specifikt inden for kødsektoren. Til dem, der frygter, at Kommissionen vil få en blankocheck og gøre, hvad den har lyst til, vil jeg sige, at de bør huske på, at artikel 186 i sig selv normalt er en meget positiv ordning, der giver mulighed for at hjælpe mennesker, som har problemer, ved at reagere meget hurtigt. Så det er ikke nogen blankocheck. Det vil, som De sikkert ved, blive drøftet i forvaltningskomitéen.
Dernæst synes jeg, at der er tale om en masse misforståelser. De 280 mio. EUR er ikke beregnet på omstruktureringer. De giver blot mulighed for meget hurtige udbetalinger, så snart vi har formaliteterne på plads, med godkendelse fra Økofin-mødet i november og underskrivelse af budgettet for 2010. Det betyder, at vi kan reagere straks, hvilket ikke ville være tilfældet, hvis vi ikke får artikel 186 på plads. Så der er ikke tale om omstrukturering. Som sagt giver det medlemsstaterne mulighed for udbetalinger til de mest trængende fra dette nationale budget.
Jeg vil svare på nogle af de specifikke spørgsmål. Jeg vil gerne sige, at producentorganisationer er en fremragende mulighed. Det er faktisk nødvendigt. Det har jeg før sagt klart i forsamlingen, specifikt under drøftelse af frugt- og grønsagsordningen. Hvis landmændene bruger deres tid og energi på at konkurrere mod hinanden i stedet for at konkurrere med den stærke detailsektor, ved jeg, hvem der bliver vindere og tabere. Derfor siger jeg: Sørg for at arbejde sammen om at være en langt stærkere enhed i hele fødekæden.
skriftlig. - (FR) De møder, som mælkeproducenterne i ugevis har holdt for at redde deres kriseramte sektor, er blevet besvaret af Kommissionen med oprettelsen af en "mælkefond" på 280 mio. EUR. Fru Fischer Boel har derfor givet efter for presset efter flere uger i træk at have vendt det døve øre til bekymringerne hos landmænd, der er på fallittens rand. Denne økonomiske foranstaltning er imidlertid en hån og har kun til formål at berolige producenterne for en stund. Den vil ikke bidrage til at løse problemet i en sektor, der er på vej ud på grund af den planlagte afskaffelse af mælkekvoterne. Mælkeproducenterne ønsker ikke velgørenhed eller tilskud, de ønsker en regulering af markedet, så de kan sælge deres mælk til priser, der gør, at de kan leve et værdigt liv ved deres indsats og garantere deres børns fremtid. På grund af sit stædige ønske om at indføre dogmet om fri og fair konkurrence vil EU overlade tusinder af landmænd til markedskræfternes nåde, og kun dem. Det er den samme ultraliberalisme, som gør, at tusinder af industriarbejdere bliver arbejdsløse hver måned. Massakren skal stoppes nu, det haster.
Jeg bifalder den principaftale, som landbrugsministrene nåede frem til på deres rådsmøde i Luxembourg, om at yde en specifik støtte til mejerisektoren på 280 mio. EUR. På EU-niveau svarer det til én cent mere i støtte pr. liter mælk, hvilket er ganske ubetydeligt. Efter at have holdt stand i månedsvis gav Kommissionen lidt efter for presset fra landmænd, 21 medlemsstater, herunder Ungarn, og Parlamentet, som allerede på deres uformelle møde i Bruxelles sidste mandag krævede yderligere ressourcer til sektoren. Trods EU's træghed med hensyn til foranstaltningerne har den ungarske regering reageret hurtigt for at støtte mælkebønderne og gjort alt for at hjælpe dem, idet man har taget hensyn til de budgetmidler, der er til rådighed. Ungarn har hjulpet mejerisektoren ved at bruge alle de beløb, der kan omfordeles som en del af ressourcerne til udvikling af landdistrikterne og EU's økonomiske udviklingsprogram. Ud over os er det kun Letland og Malta, der har så enestående indikatorer. De ungarske mælkebønder vil få omkring 3,3 mio. EUR direkte fra finansieringsrammen på 280 mio. EUR., hvilket rundt regnet svarer til 890 mio. HUF. Den ungarske regering kan frit bestemme, hvordan den vil bruge disse penge. Kommissionen foreslog blot at give denne særlige støtte til de mest trængende producenter, hvilket er sammenfaldende med de ungarske målsætninger. Efter godkendelse af 2010-budgettet vil denne sum blive udbetalt i begyndelsen af næste år.
Vi har alle set billederne fra den seneste tids hungersnød. På kort tid er landbrugspriserne, ikke mindst på fødevarer, steget drastisk. Dette er et hårdt slag for mange udviklingslande, der er stærkt afhængige af fødevareimport, og som i forvejen levede på marginalerne. Forhåbentlig kan denne betænkning om handel med råvarer og råstoffer bidrage til at afhjælpe en del af disse problemer. Udryddelse af sult og fattigdom er jo netop, hvad vi forpligtede os til, da vi underskrev de såkaldte millenniummål. FN's generalsekretær, Ban Ki-moon, advarede for nylig om, at de høje fødevarepriser er en trussel mod millenniummålenes vigtigste målsætning, nemlig at halvere fattigdommen i verden. Så tiden er inde til hurtige foranstaltninger.
Ikke mindst den seneste tids fødevarekrise har vist, at mad ikke kun er en hvilken som helst råvare. Hvis et så grundlæggende krav, nemlig at mennesker skal sikres føde, ikke kan opfyldes, er retorikken om udvikling ikke meget værd. Vi bør derfor være forsigtige med at gøre fødevarer til en international handelsvare på linje med alle andre. Verdens udviklingslande har endda været tvunget til at deregulere deres fødevarepolitik og gå fra produktion til nationale behov til eksportproduktion. Det er politikker fra IMF, Verdensbanken, USA og også EU, som har fremprovokeret disse krav. Ved at afskaffe beskyttelsestold og tilskud er mange udviklingslande blevet ekstremt sårbare over for kraftige svingninger i fødevare- og råvarepriserne. Tag f.eks. Haiti, som tidligere var selvforsynende med ris. I 1995 tvang IMF landet til at sænke tolden på ris. Ind strømmede statsstøttet ris fra USA, og den lokale produktion blev slået i stykker. I dag importeres tre fjerdedele af den ris, der forbruges i Haiti, fra USA.
Jeg håber, at denne betænkning kan give os et værktøj til at overvinde de problemer og udfordringer, som den usikre råvarehandel giver os. De forhold, som vi fokuserer på i betænkningen, er støtte til, at udviklingslandene kan sprede deres økonomier, så de kommer væk fra en situation, hvor de kun eksporterer en eller to råvarer, til en situation med en mere avanceret produktion af mere forædlede produkter. Vi fremhæver også vigtigheden af fleksibilitet i udviklingspolitikken. Disse lande skal have reelle muligheder og økonomipolitiske værktøjer, der f.eks. kan støtte udviklingen af landbruget i landet. Vi kræver også, at Kommissionen reviderer finansieringsordningen Flex, som har til formål at stabilisere råvarepriserne. Vi tager også fat på ligestillingsdimensionen i forbindelse med råvarehandelen eller rettere manglen på samme. Det er utroligt vigtigt, at vi altid tager højde for kønsspørgsmålet under forhandlingen af internationale handelsaftaler.
Alle foranstaltninger skal udnyttes maksimalt. En bæredygtig og sammenhængende politik om adgang til råmaterialer bør derfor kombinere følgende: for det første forhandlinger, der sikrer internationale forpligtelser i WTO og bilateralt indhold, og for det andet bløde foranstaltninger, såsom dialog og allianceopbygning. Selv om ingen af disse elementer er nye, er det kombinationen af dem og deres sammenhængende brug, som vil afgøre deres styrke. Dette vil blive diskuteret på en konference med de berørte parter senere i år.
Vigtigheden af denne adgang til råmaterialer taget i betragtning glæder Kommissionen sig over diskussionerne i Parlamentet om dette emne. Kommissionen glæder sig især over ændringsforslagene til det første udkast af betænkningen. Betænkningen understreger nu betydningen af dette emne. Den foreslår måder til at håndtere dette emne på en konstruktiv måde, såsom håndhævelse af aftaler og forhandlinger med partnerlande. Vi står klar til at samarbejde med Parlamentet for at udvikle og implementere vores videregående strategi.
Jeg glæder mig meget over resultatet af drøftelserne i udvalget, for jeg er bange for, at ordføreren helt har glemt den europæiske industris interesser i sit oprindelige forslag i betragtning af alle de positive aspekter, han har nævnt om udviklingslandene. I Udvalget om International Handel indføjede vi en ny første del om disse industripolitiske interesser i betænkningen. Det er også blevet krystalklart, hvad disse interesser går ud på. Vi må fokusere stærkt på at sikre råvareforsyningerne til den europæiske industri. Som kommissæren med rette sagde, oplever vi store vanskeligheder i den henseende.
Vi må gøre alt, hvad der er muligt, både i multilaterale og bilaterale forhandlinger, for at sikre, at der er åben adgang til råvaremarkederne. At Kommissionen gav efter i forbindelse med Ukraines tiltrædelse af WTO og til dels accepterede eksporttold, er uholdbart og statuerer et dårligt eksempel. At vi i forbindelse med Saudi-Arabiens tiltrædelse af WTO accepterede et dobbelt prissystem, en ordning som har bragt den europæiske petrokemiske industri i store vanskeligheder, er uholdbart. Jeg er heller ikke særlig fortrøstningsfuld, når jeg ser, hvad der sker for øjeblikket med hensyn til Ruslands tiltrædelse af WTO, og jeg vil gerne bede Kommissionen om at drage omsorg for, at der ikke kommer yderligere handelsfordrejende foranstaltninger.
Det er klart, at der skal gøres en indsats i de relevante fora, navnlig Verdenshandelsorganisationen, for at opnå enighed om at lette adgangen til råvarer. Dette må dog ikke få os til at glemme et andet vigtigt problem: Vi har nu en ny situation på disse markeder inden for både fødevarer og energi. I EU skal vi som store importører af råvarer derfor se på dette problem med særlig alvor. Vi skal på den ene side overveje den indvirkning, det kan have på hele verden, da det kan skabe et enormt pres på råvareforbruget med meget negative miljømæssige, økonomiske og sociale konsekvenser i udviklingslandene, og på den anden side skal vi se på vores egen situation og erkende vores egne vanskeligheder.
Eksplosivt voksende fødevarepriser fører i stigende grad til gadekampe, og vi har brug for en ny tilgang, hvis vi skal afhjælpe situationen. Den nye krise truer med at dræbe flere på en dag, end der døde som følge af terrorisme i de seks år, der er gået siden 11. september. Politikere og regeringer har måske ikke bemærket det endnu, men verdens fattige ser i stigende grad deres børn sulte. Indvirkningen vil være særligt kritisk i Afrika, hvor råvarepriser er mere end fordoblet i løbet af det sidste år og fortsat er skyld i spekulation, knaphed og ændrede produktionsmønstre. De grundlæggende årsager er stigende efterspørgsel fra Østasien og udbudskonsekvenserne af den manglende investering i landbruget. Klimaændringer, der ses i oversvømmelser, tørker og rekordhøje temperaturer, gør kun situationen værre, særligt for verdens fattigste. Det er derfor mit håb, at vi vedtager denne beslutning.
(EL) Fru formand, hr. kommissær! Det siger sig selv, at de europæiske virksomheders konkurrenceevne i vid udstrækning er afhængig af råvareforsyningen. Vi har derfor nu brug for en integreret strategi, der kan sikre adgangen til verdensmarkederne. Det vil hjælpe til at sikre internationalt samarbejde, legitim konkurrence, fair handel og respekt for de begrænsninger, der skyldes seriøse udviklingsincitamenter i mindre udviklede lande. Det vil også bidrage til at fremme investering i forskning i miljøvenlig teknologi og udvikling og i genanvendelse.
Fru formand! Jeg vil gerne takke mine damer og herrer for Deres indlæg. De er tydeligvis klar over, hvilke udfordringer vi står over for. Det er også ret tydeligt, at vi på den ene side er nødt til at sikre en afvejet udvikling af vores arbejde og dermed særligt fokusere på de fattigere lande og at skabe den fairness, som hr. Crowley talte om. På den anden side er vi også nødt til at sikre fair handelsregler for vores industris adgang til råmaterialer. Det er en kendsgerning, at EU er nettoimportør af råmaterialer, og at det fortsat vil være sådan.
I betænkningen kræver vi omgående foranstaltninger mod klimaændringerne. Handelen skal også bære sin del af ansvaret. Vi skal reducere alle unødvendige emissioner og reducere transporten. En væsentlig del af handelen omfatter produkter, der lige så godt kunne produceres lokalt. Vi skal fremme handelen med "grønne varer" og smart miljøvenlig teknologi. Hvis vi ikke gør det, og hvis handelen ikke tager sin del af ansvaret, vil der snart ikke være råvarer tilbage at handle med, og vi vil så heller ikke have mad at spise. Det er utroligt vigtigt, at vi tager vores klimaansvar alvorligt!
forslagsstiller. - (EN) Hr. formand! Som allerede nævnt er EU Cambodjas vigtigste donor, og det er mere end legitimt, at vi opfordrer de cambodjanske myndigheder til ikke blot at iværksætte politiske og institutionelle reformer for at opbygge en demokratisk stat, styret af retsstatsprincippet og baseret på respekt for grundlæggende friheder og rettigheder, men også at udvise vilje til effektivt at bekæmpe den endemiske korruption, massiv afskovning, der medfører folkeflytninger, tyveri af jord og sexturismeindustri, at vende den nuværende kultur med straffrihed og retsforfølge alle, der er involveret i sådanne aktiviteter.
Fri og retfærdig ret til politisk ytringsfrihed uden intimidering eller chikane er også et krav. Vi skal mere specifikt sige, at vi er oprørte over retssagen og dommen på hele 12 års fængsel til oppositionslederen, Sam Rainsy, på grund af en gestus, som vi betragter som symbolsk og helt klart af politisk art. Det er især alarmerende, at denne dom, hvis den stadfæstes, forbyder Sam Rainsy at stille op til parlamentsvalget i 2013 og får følger, der rækker langt videre end Rainsys sag, da den nødvendigvis også vil ramme oppositionen som sådan.
forslagsstiller. - (EN) Hr. formand! Hr. Rainsy, der er oppositionsleder, er blevet idømt 12 års fængsel in absentia. Hans sag blev ikke behandlet efter internationale standarder for en retfærdig, upartisk retssag, og hans dom var politisk begrundet. Lignende domme over medlemmer af oppositionspartiet er ret almindelige og viser, at der ikke findes noget upartisk retssystem i Cambodja. Disse retsafgørelser står i vejen for grundlæggende menneskerettigheder såsom ytringsfrihed og retten til en retfærdig rettergang.
Som allerede sagt er EU Cambodjas største donor, og derfor er det vigtigt, at vi i denne beslutning ikke blot begrænser os til at fordømme de mange overtrædelser af menneskerettighederne i dette land, manglen på et ordentligt, bæredygtigt retssystem og politiseringen af de væbnede styrker. Vi skal gøre det helt klart for dem, at samarbejdsaftalen mellem EU og Cambodja og dens artikel 1 om overholdelse af menneskerettighederne finder anvendelse. Det skal have følger, hvis borgerrettighederne fortsat overtrædes, og EU skal gøre en videreførelse af støtten betinget af en klar forbedring af menneskerettighedssituationen.
Hr. formand! Dommen på 12 års fængsel over den cambodjanske oppositionsleder Sam Rainsy er en alvorlig overtrædelse af menneskerettighederne og et lysende klart eksempel på den autoritære holdning, der dominerer det politiske liv i Cambodja. Efter at han blev smidt ud af nationalforsamlingen, og hans parlamentariske immunitet indtil videre er blevet ophævet tre gange, sammen med de mange mordforsøg og mordet på snesevis af hans tilhængere, er Sam Rainsy nu blevet dømt in absentia for sine protester i en dom med meget kraftige politiske overtoner.
Det grundlæggende formål med dommen fra september er at forhindre lederen af oppositionen i at opstille til valget om et par år, hvilket ødelægger Cambodjas chancer for at indføre demokrati en gang for alle. Ud over beslutningens anmodninger til regeringen i Cambodja om at indstille alle politiske forfølgelser vil jeg tilføje en anmodning til EU's højtstående repræsentant for udenrigsanliggender om at lægge pres på myndighederne for at få dem til at genoptage de politiske og institutionelle reformer, der er nødvendige for at skabe et ægte demokrati.
for Verts/ALE-Gruppen. - (DE) Hr. formand! Cambodja er et meget smukt land med en stor historie, men både landet og historien har også mørke pletter. De seneste problemer omfatter mennesker, der forsvinder, mennesker, der sættes i fængsel uden retssag, omfattende korruption, ulovlig beslaglæggelse af jord og ulovlig træfældning. Det, der bør bekymre os mest som medlemmer af Parlamentet, er, at mennesker, som kritiserer og tager afstand fra denne praksis, kidnappes på gaden, udsættes for skinretssager og derefter smides i fængsel.
Sam Rainsy, oppositionslederen i Cambodja, har været udsat for alvorlig forfølgelse. Han har allerede været indvalgt, men blev smidt ud af parlamentet i 1995. Det er dog lykkedes ham at komme tilbage. Han blev udsat for en række angreb under valgkampen, hvor 80 mennesker døde. Jeg har haft det privilegium at besøge ham i Cambodja. Jeg synes, han var et meget fredeligt menneske og en ufortøvet fortaler for demokrati og menneskerettigheder. Nu er han idømt 12 års fængsel for en symbolsk handling på grundlag af spinkle argumenter.
Alle, der låser lederen af oppositionspartiet inde, låser også en stor del af landets befolkning inde, fordi de blev repræsenteret af den pågældende. Alle, der låser lederen af oppositionspartiet inde og hindrer ham i at deltage i det næste valg, hindrer den demokratiske proces og overtræder borger- og menneskerettigheder. Jeg mener ikke, at vi skal acceptere dette, og jeg opfordrer Kommissionen til kræve, at især artikel 1 i samarbejdsaftalen med Cambodja overholdes. Ifølge denne artikel er overholdelse af menneskerettighederne i Cambodja en forudsætning for støtte fra EU.
Hr. formand! Jeg har to gange haft lejlighed til at besøge Cambodja. Første gang var for to år siden sammen med observationsdelegationen fra Parlamentet under parlamentsvalget, og anden gang var for et halvt år siden. Jeg må sige, at Cambodja er et land, der har udviklet sig meget hurtigt i de senere år - her taler jeg om økonomisk udvikling - hvilket også gælder andre lande i den del af verden. Desværre har den hurtige økonomiske udvikling i Cambodja ikke været ledsaget af fremskridt med demokratiseringsprocessen. For der kan ikke være noget ægte demokrati uden stærke medier, der kontrollerer regeringspartiet, uden en stærk opposition eller uden en stærk ikkestatslig organisationssektor.
Dommen over Sam Rainsy, som på ingen måde er hans første dom, er endnu et slag for opposition. Hvis dommen stadfæstes, vil Sam Rainsy ikke kunne opstille til det næste parlamentsvalg, selvom han er temmelig populær i sit land. Dommen er overraskende, fordi der her over 30 år efter Khmer Rouge-regimets fald stadig er rigtig mange af lederne fra dette regime, som ikke er blevet dømt. At drage grænsen mellem Vietnam og Cambodja i tvivl er bestemt ikke med til at skabe stabilitet i regionen, men noget sådant skal behandles ad politisk vej og ikke med en dom fra en domstol.
Selvom jeg erkender, at der er sket en betydelig udvikling i Cambodja siden Pol Pots' regime, er det trist, hvis den cambodjanske regering skulle beslutte at indstille opbygningen af et demokratisk system på halvvejen, sådan som det desværre har været tilfældet i mange andre lande. Cambodja har underskrevet mange internationale aftaler, bl.a. samarbejdsaftalen med EU, for at beskytte befolkningens grundlæggende rettigheder og sikre indførelse af demokratiske principper i landet. EU skal gøre det helt klart for den cambodjanske regering, at den skal opfylde sine forpligtelser.
- (RO) Hr. formand! Som det allerede er blevet nævnt, har Sam Rainsy fået to fængselsdomme. Dommen på 10 års fængsel har han fået for angiveligt at udbrede fejlinformation og forfalske offentlige dokumenter, og den er blevet lagt oven i en tidligere dom på to år. Som mine kolleger har påpeget, er dette et tydeligt forsøg på at hindre ham i at deltage i det kommende valg. Der er et problem med den procedure, der er fulgt i hele sagen, nemlig at Sam Rainsy blev dømt in absentia som led i en retssag, der fandt sted bag lukkede døre, og som ifølge det, vi har hørt, var kendetegnet med adskillige uregelmæssigheder.
Der er dog enkelte lyspunkter. Cambodja har accepteret alle henstillinger fra FN's Menneskerettighedsråd i den universelle periodiske gennemgang. Vi bemærker også, at der nu er vedtaget en ny straffelov og en antikorruptionslov. Vi vil naturligvis følge, hvordan disse gennemføres i praksis. Vi vil fortsat minde Cambodja om henstillingerne fra vores tidligere valgobservationsmissioner. Oprettelse af et effektivt menneskerettighedsråd er en vigtig målsætning. Vi bifalder regeringens hensigt om at gå videre med dette og initiativet om at oprette et fælles forum med civilsamfundsorganisationer.
Der er intet alternativ til tålmodig dialog. Hvis vi ikke bliver opfattet som en vigtig spiller i landets udvikling, mister vi chancen for at påvirke begivenhedernes gang. Men der er masser for os at gøre i Cambodja på alle niveauer, fra premierministerens kontor til civilsamfundet. Vi skal fortsat tilskynde til de positive initiativer, som Cambodja tager til fordel for menneskerettigheder, udvikling og lighed, samtidig med at vi skal argumentere for et ægte, pluralistisk, parlamentarisk demokrati, en friere presse og et mere uafhængigt retsvæsen.
skriftlig. - (EN) Menneskerettighedssituationen i Cambodja vækker i stigende grad bekymring. Vi står over for problemet med klokkeklare overtrædelser af menneskerettighederne fra den autoritære regerings side, som underminerer demokratiet i landet. Som Cambodjas største donor skal EU gøre noget her og nu for at beskytte borgerne i Cambodja og sikre dem, at den demokratiske proces ikke bliver mere mangelfuld. Jeg vil benytte lejligheden til at henvende mig til regeringen i Cambodja og kræve, at de overholder FN's særlige rapportørs rapport så hurtigt som muligt. Sagen med Sam Rainsy understreger de uretfærdigheder, der sker i Cambodja, hvor hr. Rainsy, som leder af oppositionspartiet og medlem af parlamentet, er blevet mødt med, hvad der kun kan ses som den nuværende autoritære regerings bevidste forsøg på at bremse enhver opposition. Der skal sættes en stopper for al praksis med at anklage og tilbageholde enhver, der opfattes som en trussel mod regeringen. Desuden har borgerne stadig ikke nogen garanti for retsvæsenets uafhængighed og upartiskhed. Disse spørgsmål skal vi uden ophør forholde os til i Parlamentet, så vi kan forsikre Cambodjas borgere om, at Parlamentet stadig støtter og forsvarer deres ret til demokrati.
1.asylpolitik; 2.regler for personers passage af medlemsstaternes ydre grænser og udøvelse af kontrol heraf; 3.indvandringspolitik og politik over for tredjelandsstatsborgere; 4.bekæmpelse af narkotikamisbrug; 5.bekæmpelse af svig på internationalt plan; 6.civilretligt samarbejde.På disse seks områder kan EF-traktatens artikel 100 C altså anvendes. Denne mulighed har kun været behandlet én gang før. I erklæring nr. 31 om asyl, der findes som bilag til slutakten i traktaten om Den Europæiske Union, opfordres Rådet til at behandle spørgsmål i forbindelse med medlemsstaternes asylpolitik med henblik på, at der inden begyndelsen af 1993 kan vedtages en fælles aktion til harmonisering af forskellige aspekter af denne politik.
Efter dette første initiativ har Kommissionen ikke foretaget en fornyet behandling af spørgsmålet og har heller ikke på trods af et stadigt pres fra Europa-Parlamentet taget andre initiativer. Den har således spildt kostbar tid, og der er ikke sket fremskridt med den tredje søjle. Hvis Europa-Parlamentet i dag insisterer på øjeblikkelig anvendelse af artikel K.9, er det højst sandsynligt - som Kommissionen også nævner - at vi forårsager komplikationer, når visse spørgsmål skal gøres til fællesskabsanliggende, og kan komme til at give indtryk af, at vi finder den nuværende mekanisme tilfredsstillende, selv om vi i virkeligheden alle er klar over de ulemper, der er ved anvendelsen af artikel K.9.
a)Omdannelsen til et fællesskabsanliggende på grundlag af proceduren i artikel 100 C har begrænsninger.b)Overførslen omfatter ikke alle områder, der er nævnt i artikel K.1, men kun seks af dem. Det strafferetlige samarbejde og toldsamarbejdet er udelukket.c)Europa-Parlamentet har kun ret til en almindelig høring i medfør af artikel 100 C og kan således ikke behandle områder, som vedrører de borgere, det repræsenterer.d)Den i artikel K.9 omhandlede procedure er umådelig tung. Der kræves enstemmighed i Rådet, for at der kan træffes afgørelser, og medlemsstaterne skal vedtage en sådan beslutning i overensstemmelse med deres forfatningsmæssige procedurer. Det indebærer f.eks. i Danmarks tilfælde, at vedtagelsen skal ske enten med fem sjettedeles flertal i Folketinget eller med et flertal af Folketingets medlemmer og en efterfølgende folkeafstemninge)Der sikres ikke tilstrækkelig demokratisk kontrol.I dag er vi nødt til at koncentrere vore bestræbelser om at få den tredje søjle sat på regeringskonferencens dagsorden som et af hovedpunkterne. Jeg tror, at samarbejdet på det retlige og udenrigspolitiske område kan bidrage væsentligt til den indsats, vi alle gør for at bringe den europæiske borger og Den Europæiske Union tættere sammen.
Hr. formand, mine damer og herrer, udarbejdelsen af fru Lambrakis betænkning om anvendelsen af artikel K.9 faldt i en interessant fase. Behandlingen i udvalget forløb parallelt med regeringskonferencens drøftelse af spørgsmålene: Hvad sker der med den tredje søjle? Hvad sker der med de spørgsmål, der henhører under den tredje søjle? Hvordan skal de fremover behandles i den reviderede traktat? Hvad skal overføres til den første søjle, hvad under ingen omstændigheder? Hvis der foretages en overførsel til den første søjle, hvad skal struktureres demokratisk og hvordan?
Derfor vil jeg ikke umiddelbart begynde med et emne i betænkningen, men derimod med et spørgsmål. Vi har i de seneste uger flere gange fået at vide - det ville være meget interessant, hvis Parlamentets observatører på regeringskonferencen ved lejlighed kunne tage stilling hertil - at det er planlagt at lade visse elementære områder af fællesskabspolitikken, som fru Lambraki også har taget op, som f.eks. narkotikabekæmpelse eller indvandringsog asylspørgsmål, henhøre under en ny søjle - 1 A så at sige - dvs. at foretage en overførsel fra tredje søjle til den første, men i en slags særlig struktur, dvs. den særlige struktur skal tjene til, at der ganske vist opstår fællesskabsret, men uden for Europa-Parlamentets kompetence.
Jeg gentager dette: Med en sådan struktur overfører søjle 1 A, hvilket vi glæder os over her, elementære, absolut nødvendige politikker til fællesskabsrettens område, til fællesskabspolitikken med udelukkelse af demokratisk kontrol. Det forekommer mig i forbindelse med hele debatten også om artikel K.9 gang på gang at være den ideologiske kontekst. Det drejer sig om, at der afgives forslidte erklæringer om, at vi naturligvis har brug for en fælles asylstrategi. Der er her nævnt kapløbet om at være mest nærig; det vil jeg ikke tage op, da det forekommer mig at være lidt for hårdt. Den vedvarende sænkning af standarden for asyl til den mindste fællesnævner, som i sidste ende betyder, at vi lukker af for andre, er imidlertid en strategi, som er stærkere udpræget i nogle regeringer end i andre, men den findes immervæk.
For så vidt angår spørgsmålet om indvandring, for så vidt angår spørgsmålet om en politik til narkotikabekæmpelse, har vi næsten den samme situation: Vi oplever en debat, der altid har samme tilsnit. Vi har brug for fælles aktioner, det er uomstridt. Der findes fænomener, som nationalstaterne i Den Europæiske Union ikke længere kan tackle, det er uomstridt. Den Europæiske Union er det plan, den organisationsform, hvor man mest effektivt kan samarbejde og bedst kan få hold på problemerne. Det er uomstridt. Det fænomen, hvor de nationale parlamenter ved omdannelsen af disse politikker til et fællesskabsanliggende i stadig større omfang udelukkes fra lovgivningsproceduren eller kontrolproceduren til de nye organisationer, som opstår på dette område, er den ene side, og den manglende overførsel af demokratisk kontrol og lovgivningskompetencer til Europa-Parlamentet er den anden side. Dermed opstår der et demokratisk hul i Den Europæiske Union, som antager farlige dimensioner, hvis der ikke snart energisk sættes en stopper for det. Nu må man beklageligvis sige, at vi er dem, der gerne ville gøre det, blot har vi ikke magten til det.
Fru Lambrakis betænkning kommer således på et særdeles interessant tidspunkt. Vi har nu at gøre med en betænkning, som vi ved beskriver et instrument, artikel K.9, som sammen med fællesskabstraktatens artikel 110 kunne føre til, at de nævnte politikker - asyl og indvandring, tredjelandsstatsborgere, bekæmpelse af narkotika, bekæmpelse af svig på internationalt plan - kunne overføres til den første søjle. Blot er det, som vi vedtager her i dag, muligvis på det tidspunkt, hvor vi gør det, allerede overhalet af andre overvejelser på regeringskonferencen og i Rådet. Vi har måske svage anelser om det, men officielt ved vi overhovedet ikke noget, da denne omstændighed er det bedste bevis for, at spørgsmålet om den politiske organisation i forbindelse med disse emner egentlig kun kan betegnes som en stadig større og mere farlig afdemokratisering af politikken i Den Europæiske Union. Fru Lambrakis betænkning gør opmærksom på disse fænomener, påviser, hvordan man eventuelt kunne ændre dette, men den kommer på et tidspunkt, hvor tingene muligvis allerede er lidt længere fremme og løber en smule forbi Europa-Parlamentet. Det er det egentlig beklagelige, man må konstatere i forbindelse med forhandlingen i dag.
Hr. formand, artikel K.9, den såkaldte »gangbro« til artikel 100 C, tildeler kun Parlamentet en rådgivende rolle i lovgivningsspørgsmål. Det er en utilfredsstillende situation set fra et demokratisk synspunkt, da hverken Europa-Parlamentet eller de nationale parlamenter har mulighed for at udøve kontrol. Udformningen af artikel K.9 er et eksempel på det såkaldte »demokratiske underskud«. Dertil kommer, sådan som fru Lambraki allerede har beskrevet det så klart, de danske problemer, som var i fokus på topmødet i Edinburgh.
Artikel K.9 er kun blevet anvendt en eneste gang, nemlig i forbindelse med skolebørns rejse med deres skole; det var ikke noget væsentligt spørgsmål i betragtning af de store problemer, der gør sig gældende i Europa. Anvendelse af artikel K.9 kræver enstemmighed i Rådet, og en sådan er så godt som umulig at opnå. Hele konstruktionen falder således på grund af sin egen meningsløshed. Denne opfattelse er Kommissionen enig i. Der er tale om en retstilstand, eller rettere om en manglende sådan, som er alvorlig henset til borgernes sikkerhed; det er et forhold, som dag for dag får stadig større betydning, og som man bør erindre spiller en stor rolle for, hvordan borgerne grundlæggende stiller sig til »Europatanken«.
Betænkningen om artikel K.9 er desværre blevet forelagt så sent, at den ikke giver anledning til nye, yderligere manøvremuligheder, inden traktaten skal revideres på regeringskonferencen. Det er imidlertid positivt, at kommissær Gradin nu - på trods af de nuværende problemer med den - tager initiativ til flere gode forslag om asyl, den såkaldte burden sharing , indvandring, korruption og syntetisk narkotika. Måske kan vi også håbe på, at der kommer en meddelelse om organiseret kriminalitet. Udviklingen vil efter al sandsynlighed klarlægge artikel K.9's mangelfuldhed.
De problemstillinger, som en betænkning rejser, bør der tages hensyn til under udvalgsbehandlingen. Ændringsforslag bør først gøres til genstand for et kompromis og dernæst for en afstemning i udvalget. Først derefter, dvs. hvis man ikke når til enighed, kan der være grund til at forelægge ændringsforslagene for plenarforsamlingen. At benytte denne fremgangsmåde for at tilføje punkter, som ikke indeholder noget nyt, mener jeg er forkasteligt. Parlamentets arbejdsformer bør gøres mere seriøse ved at undlade opmuntre til en sådan adfærd. Bl.a. derfor afviser vi alle ændringsforslag bortset fra nr. 5, som vi i særlig grad opfordrer til at vedtage, da det peger på noget, som ikke omtales i betænkningen, og som der er grund til at støtte og understrege.
Den foreliggende betænkning lægger ikke skjul på, at det drejer sig om så hurtigt som muligt at gøre den tredje søjle til et fællesskabsanliggende. Min gruppe afviser en sådan rabiat løsning. Vi foretrækker at anvende en pragmatisk metode, hvor medlemsstaterne ansvarliggøres i medfør af subsidiaritetsprincippet. Lad os overføre kompetence inden for visse områder fra den tredje søjle til fællesskabssøjlen, i det omfang det tjener til at forbedre sikkerheden for EU's befolkning. På de områder, hvor det mellemstatslige samarbejde har været tilstrækkeligt, er der ingen grund til at gøre proceduren tungere.
Det ud fra sådanne betragtninger, Det Europæiske Råd i Dublin tog det konkrete skridt at nedsætte en arbejdsgruppe for det retlige samarbejde med det formål at anlægge en praktisk synsvinkel på spørgsmålet og udarbejde et katalog over ad hoc-bestemmelser til bekæmpelse af den grænseoverskridende kriminalitet, handelen med narkotika osv. Arbejdsgruppen vil fremlægge konklusionerne af dette arbejde i marts i år, og regeringskonferencen vil dermed kunne bruge materialet med henblik på at skabe en ny og mere effektiv tredje søjle. Dette er af helt afgørende betydning, hvis man vil tilnærme Unionen til borgerne.
Hr. formand, jeg vil starte med at meddele, at vi støtter Lambraki-betænkningen. Proceduren i henhold til Maastricht-traktaten - jeg tænker specielt på artikel K.9 - rejser en række problemer, som i allerhøjeste grad bør vække bekymring hos os i vores egenskab af parlamentarikere. Man har nemlig ladet det sikkerhedsmæssige underskud for unionsborgerne, som EU har forpligtet sig til at fjerne inden for rammerne af unionstraktaten, afløse af et demokratisk underskud som følge af gennemførelsen af de nugældende regler. Der er allerede tidligere gjort opmærksom på den besværlige procedure, unionstraktaten foreskriver, når det drejer om at integrere blot et minimum af bestemmelser under tredje søjle i første søjle.
Vi er enige med dem, der går ind for at gøre den tredje søjle til et fællesskabsanliggende og for at indføre en mere effektiv parlamentarisk kontrol og under alle omstændigheder en kontrol, der er betegnelsen værdig. Jeg har selv haft den glæde at udfærdige en rapport om regeringskonferencen, som fokuserer på dette spørgsmål, og haft den ære at overrække rapporten til Luxembourgs premierminister, som i øvrigt lovede at videregive den til regeringskonferencen. Rapporten beskæftiger sig navnlig med de måder, hvorpå de nationale parlamenter kan inddrages i den parlamentariske kontrol med EU-bestemmelserne, specielt med hensyn til indgåelsen af konventioner inden for rammerne af den tredje søjle.
Problemet består i, at de nationale parlamenter gennem ratificeringen af EU-bestemmelserne bliver medlovgivere uden samtidig at udøve nogen form for parlamentarisk kontrol. For hvis denne parlamentariske kontrol, som tidligere blev udøvet af de nationale parlamenter, ikke erstattes af en bestemmelse, der giver Europa-Parlamentet beføjelser til at udøve en sådan og til at påtage sig dobbeltrollen som politisk kontrollant og impulsgiver, vil det sikkerhedsmæssige underskud, vi alle ønsker at fjerne, blive afløst af et demokratisk underskud.
Hr. formand, jeg behøver vist ikke nævne, at vi er modstandere af oprettelsen af en søjle 1A, som ville fratage Europa-Parlamentet dets rettigheder og prærogativer på kontrolområdet. Bestræbelserne bør først og fremmest sigte mod at overføre kompetence over områderne under den tredje søjle til Den Europæiske Union. Den eneste måde, hvorpå man kan efterkomme det ønske, som i høj grad deles af Europa-Parlamentet, er endnu en gang at opfordre regeringskonferencen til at gøre reelle fremskridt på dette område. Hvis regeringskonferencen efterkommer dette ønske, som et meget stort flertal i Europa-Parlamentet står bag, kunne vi meddele EU's befolkning, at det er lykkedes os både at fjerne det demokratiske underskud og at sikre den parlamentariske kontrol, en kontrol, der bør være reglen i et parlamentarisk system.
Mine damer og herrer, hr. Schulz, jeg har med glæde hørt de forskellige indlæg i dag. Jeg mener, at vi her fører en operettedebat, og nærmere bestemt en operettedebat om noget, som overhovedet ikke længere står på dagsordenen. For enhver ved - hr. Schulz sagde det jo også - at spørgsmålet om K.9's overførsel til K.1 overhovedet ikke rejser sig, derimod rejser der sig det spørgsmål, hvorvidt den tredje søjle i praksis overtages i den første søjle eller ej. Alle kolleger har sagt det, det vil, som det behandles og forhandles i øjeblikket, kun blive gjort på den måde, at vi får flere regeringsaftaler, interkontinentale aftaler og færre fællesskabsanliggender, dvs. færre europæiske debatter, som kan kontrolleres af både Europa-Parlamentet og Domstolen. Dette er fatalt! Dermed tages der afsked med ideen om en europæisk institution, som også skal kontrollere suveræne institutioner. Derfor mener jeg, at vi skal gøre mere, skal angribe regeringerne mere heftigt, når det drejer sig om at udvikle Parlamentets rolle. Men vi skal også resolut angribe filosofien bag denne debat.
Vi siger altid, at Europa betyder mere frihed for borgerne. Men vi sørger for en sikkerhedsfobi med en samtidig fjernelse af friheden. Vi siger nemlig, mere sikkerhed og mindre og mindre frihed. Det bedste eksempel er Schengen, diskussionen om den frie bevægelighed og gennemførelsen af artikel 7 A. Den frie bevægelighed har vi vedtaget. Vi kan ikke gennemføre den, men indgår kun regeringsaftaler til sikring af sikkerheden. Derfor mener jeg, at denne betænkning ganske enkelt kommer for sent. Derfor kalder jeg det en operettedebat. Det står ikke længere på dagsordenen. På dagsordenen står diskussionen om borgernes frihed, og jeg beder alle, som med rette ser sikkerhedsproblemer i Europa, om ikke at forveksle sikringen af borgerne med en afskaffelse af de nødvendige frihedsrettigheder. Borgerne ønsker at leve i sikkerhed. Men de ønsker en øget frihed, og det tilvejebringer vi for øjeblikket kun i en begrænset målestok og i et begrænset omfang. Derfor vil vor gruppe hverken stemme for eller imod under afstemningen om denne betænkning, da denne betænkning intet formål har. Den har ganske simpelt i dag ikke længere noget formål! Vi skal i stedet strides om den tredje søjle, hvis den bliver en søjle 1 A, hvordan den virkelig bliver gjort til et fællesskabsanliggende, for at der finder en europæisk kontrol sted fra Parlamentets og Domstolens side. I denne henseende er jeg enig i udtalelserne fra den tidligere taler, hr. Schulz.
Kan man på denne baggrund nægte Europa-Parlamentet og EF-Domstolen enhver beføjelse - således som det sker i en nylig rapport, som blev fremlagt i det franske parlament - idet man udelukkende kræver overførsel af mere kompetence til de nationale parlamenter? Dette er afgjort et punkt, der bør belyses nærmere, og jeg gør opmærksom på, at de fleste europa-parlamentsbeslutninger vedrørende den tredje søjle er positive over for idéen om at give de nationale parlamenter øgede beføjelser. Men det kan ikke være tilstrækkeligt. Hvorledes kan man erkende nødvendigheden af en europæisk harmonisering og samtidig være fortaler for en renationalisering af den demokratiske og retslige kontrol?
Hr. formand, mine damer og herrer, hr. Cohn-Bendit betegnede denne forhandling som operetteagtig. Men operetter er som regel en smule overfladiske, men underholdende. I sammenligning hermed var hr. Cohn-Bendits udtalelser i hvert fald ikke underholdende. Jeg mener, at vi her fører en spøgelsesdebat, ikke kun på grund af de få tilstedeværende i Parlamentet, men frem for alt, fordi artikel K.9 for længst er overhalet. Den er i en vis forstand Maastricht-traktatens blindtarm. Måske har den i tidligere tider haft en betydning. Men i mellemtiden er den for længst blevet overhalet af udviklingen. Derfor er det en spøgelsesdebat.
Artikel K.9 er gået til grunde som følge af sin egen utilstrækkelighed. Undertiden er den blevet betegnet som en gangbro til den første søjle. Men denne gangbro har fra begyndelsen været et område, hvor der er udlagt miner. Den krævede nemlig en enstemmig rådsafgørelse - De ved, hvor vanskelig det er at opnå en sådan om omstridte anliggender - og for det andet også en ratificering af de pågældende aftaler efter de enkelte nationalstatslige forfatningsbestemmelser, en procedure, som kan vare i det uendelige. K.9 har bevist, at den er fuldstændig utilstrækkelig, og er for øjeblikket genstand for forhandlinger som led i drøftelserne på regeringskonferencen. Men selv hvis der på regeringskonferencen ikke fremkommer noget afgørende nyt for overførslen af kompetencer fra den tredje søjle til den første, selv da kan vi ikke bringe artikel K.9 i anvendelse, da den har bevist, at den er uhåndterlig.
Der er noget andet, der er blevet klart, nemlig at der her findes en endnu ikke bearbejdet konflikt mellem Parlamentet, Rådet og Kommissionen. I tredje søjle findes nemlig artikel K.6, som giver Parlamentet ret til såvel at blive underrettet, og det regelmæssigt, som at blive hørt om de vigtigste aspekter af arbejdet - sådan lyder nu engang den noget omstændelige formulering i traktaten. Disse bestemmelser er som regel systematisk ikke blevet anvendt og er blevet omgået af Rådet. Hvis denne traktatudformning også efter regeringskonferencen opretholdes i det væsentlige, er der ingen vej uden om enten en alvorlig konflikt med Rådet eller en interinstitutionel aftale, som klart fastsætter, hvornår Parlamentet skal informeres om anliggender under den tredje søjle, og hvornår vi frem for alt skal høres.
Parlamentet er nemlig endnu aldrig blevet hørt på behørig vis. Høring vil sige, at Rådet forelægger os en afgørelse, som den gerne vil vedtage, inden det har vedtaget den, at det, hvis det har et forslag, der er klar til at blive vedtaget, giver Parlamentet mulighed for at tage stilling til det, og at Rådet tager højde for det, som Parlamentet siger, meddeler sine grunde. Naturligvis er Rådet ikke bundet af det, Parlamentet ønsker, men det skal tage Parlamentets holdning til efterretning. Det er endnu aldrig sket og er i forbindelse med alle vigtige aftaler i den seneste tid systematisk og uansvarligt blevet tilsidesat. Her ligger den konflikt, som vi som Parlament skal gøre noget ved, og som vi vil skulle tage fat på, så snart regeringskonferencen er afsluttet.
Det andet stridspunkt vedrører proceduren. Der er i Parlamentet en forbløffende enighed om, at i det mindste dele af den tredje søjle skal gøres til et fællesskabsanliggende, og som emner nævnes enstemmigt asyl, indvandring, visa, sikring af de ydre grænser. Jeg hører det med forbløffelse. Fælles asyllovgivning ville betyde, at der i Europa findes en fælles asyllovgivning fra Finland over Tyskland og Frankrig til Portugal og Spanien. Her spørger jeg så mig selv, hvordan skal en sådan asyllovgivning så se ud? Jeg hører med stor forbløffelse, at hr. Cohn-Bendit går ind for en fælles asyllovgivning. Jeg har endnu aldrig fra De Grønne hørt noget asylretligt krav, som også kun havde den ringeste chance for at danne grundlag for en fælles asyllovgivning, som gælder på samme måde i Storbritannien som i Sverige og Grækenland. Jeg er nemlig af den faste overbevisning, at f.eks. de europæiske partnere ikke ubetinget vil tage den tyske målestok som forbillede. Det ville bl.a. også kræve af os tyskere, at vi ser nærmere på vore positioner som led i asyllovgivningen med henblik på lighedspunkter med andre og ikke kun holder fast ved vore egne målestokke. Dette hører alt sammen til kravet om f.eks. en fælles asyllovgivning, og det er sikkert heller ikke let at opnå lighedspunkter på andre områder.
Derfor afhænger det efter min opfattelse af to ting, for det første, at vi opnår enighed om procedurer, som accepteres i fællesskab, og hvor Parlamentets rolle i det mindste beskrives på den måde, som den allerede nu er udviklet i Maastricht-traktaten, og for det andet, at vi så også gør en indsats for den materielle ret, finder frem til lighedspunkter, og det vil ikke kunne ske på anden måde, end at alle giver og tager. Det gælder for tyskerne på samme måde som for briterne, franskmændene og alle andre.
Hr. formand, det punkt, som vi nu drøfter, omfatter en lang række vigtige spørgsmål, bl.a. indvandring, asyl og visum og bekæmpelse af narkotikahandel, menneskehandel og international kriminalitet. Disse spørgsmål mener jeg, at vi må løse i fællesskab i Europa - det er det, det er det væsentlige. Herefter drejer det sig om, hvordan de bedst løses. Der er behov for et styrket internationalt og europæisk samarbejde og for effektive foranstaltninger. Det er dog efter min mening ikke ensbetydende med, at alt skal overføres fra tredje til første søjle, og at der skal træffes afgørelse med kvalificeret flertal. Det gælder f.eks. narkotikapolitikken: I Sverige og i Norden føres der en restriktiv narkotikapolitik. Det er på ingen måde sikkert, at resultatet bliver en ud fra vort synspunkt bedre og mere effektiv narkotikapolitik, hvis den overføres til et niveau, hvor der træffes afgørelse med kvalificeret flertal. Det kan tværtimod føre til en ringere politik med mere liberalisering og legalisering, hvilket er det stik modsatte af, hvad vi betragter som helt afgørende nødvendigt for at få bugt med narkotikaproblemet.
Endvidere er det velkendt, at mange europæiske borgere i og uden for EU mener, at kriminalitetsbekæmpelse og narkotikapolitik skal prioriteres højt, hvilket de har ret i. Vi må finde frem til foranstaltninger. Men samtidig er mange skeptiske over for at overføre flere afgørelser fra det nationale til det overstatslige EU-plan. Det gælder derfor om at finde en model, som løser denne konflikt. At overføre alle de områder, som betænkningen nævner, fra tredje til første søjle ville være ensbetydende med en meget kraftig magtforskydning fra de nationale parlamenter til EU på områder, som af mange borgere opfattes som typiske interne, nationale anliggender, f.eks. spørgsmål vedrørende politi, toldvæsen, civilret og strafferet. De nationale parlamenter mister naturligvis også indflydelse, hvis afgørelserne vedrørende disse spørgsmål bliver overført til EU.
Hr. formand, det er med skuffelse, jeg læser denne betænkning og de forskellige udtalelser. Alle påstår, at det mellemstatslige samarbejde, dvs. søjle 3, ikke fungerer, at det ikke er tilstrækkelig effektivt, og at det derfor må afskaffes. Hverken ordføreren eller udvalget analyserer, hvad det er, der ikke fungerer, eller definerer, hvad der skal forstås ved effektivitet. Der spørges heller ikke, hvorfor det ikke fungerer, hvilket er det centrale. Den nemmeste og mest overfladiske måde at reagere på er at skyde skylden på vetoretten og reglen om enstemmige afgørelser. Ingen synes at spørge, hvorfor det er så svært at opnå enstemmige afgørelser. Det naturlige svar er, at folk og ministre i medlemsstaterne ikke er parate, eller ikke har lov til, at overlade retsanliggenderne til EU og »Bruxelles«.
For de fleste borgere er det nationale, parlamentet underlagte, retssystem desuden et spørgsmål om identitet og demokrati. Måske er det endog et spørgsmål af større og mere central betydning end spørgsmålet om den nationale valuta. Det, som man nu anbefaler, er i den hellige effektivitets navn at gøre hele eller dele af søjle 3 til fællesskabsanliggender. I klart sprog ønsker man at give EU mandat, dvs. ret, til at tilsidesætte enkelte medlemslande og folk blot for at øge effektiviteten. Man påstår endog, at det vil føre til mere demokrati og bringe Europa og dets borgere nærmere til hinanden, hvilket er absurd. Jeg vil hævde, at resultatet bliver det stik modsatte: afstanden mellem beslutningstagerne og Unionens borgere vil blive større, i såvel billedlig som geografisk forstand. Kritikken af Unionen og »Bruxelles-styret« vil vokse. Den kunne til og med give næring til ekstremistiske nationalistpartier og organisationer og dermed bidrage til spændinger og uroligheder i Unionen.
Jeg kan på væsentlige punkter tilslutte mig det, som mine to svenske kolleger lige har sagt. Der er jo her tale om et tema, søjle 3, som udløser helt forudsigelige betingede reflekser, og det er der jo to hovedgrunde til. For det første er det centralt i den aldrig ophørte magtkamp mellem Parlamentet og Rådet, og for det andet er der jo tale om et integrationsanliggende, måske det mest centrale af alle integrationsanliggender. Konklusionen af denne spøgelsesdebat eller blindtarmsoperation, eller hvad man skal kalde det, er jo meget enkel, nemlig at denne artikel K.9, som skulle bruges som en »passerelle« til at overføre sager fra søjle 3 til fællesskabsanliggenderne, aldrig er blevet brugt. Den er uanvendelig. Det er den bl.a. på grund af disse besværlige danskere, som har modsat sig en vedtagelse om artikel K.9. Så derfor er konklusionen, at den skal væk, og det skal være et ubetinget fællesskabsanliggende. Det er en appel til regeringskonferencen, der er tale om.
Jeg er enig med Georges Berthu, som tidligere har talt om dette anliggende. Det drejer sig om spørgsmål, der ligger i hjerteregionerne af den nationale selvbestemmelsesret. Der kan ikke være tale om, at de overføres til fællesskabsanliggenderne. Det er måske den kraftigste underminering af en demokratisk bestemmelsesret, der hører hjemme i de enkelte nationer. Denne appel til regeringskonferencen om at gøre det til fællesskabsanliggende kan vi ikke støtte på nogen måde. Vi vil tværtimod modarbejde den.
Jeg tror, vi kan være enige i hendes konklusion, at disse aktioner inden for den tredje søjle befinder sig i en blindgyde. Det måske mest typiske, seneste eksempel er Den Europæiske Unions totale handlingslammelse med hensyn til de alvorlige afsløringer af den rolle, højtstående personer i Tyrkiet har spillet inden for narkotikahandel, hvor Den Europæiske Union ikke er til stede - er helt usynlig. Tyske domstole udtaler sig, det europæiske observationsorgan vedrørende narkotikahandel udtaler sig, forskellige ansvarlige udtaler sig, men Den Europæiske Union er usynlig. På denne baggrund er vi nødt til at undersøge de muligheder, vi ville få ved overførslen af kompetence til fællesskabsrammen, naturligvis med stor varsomhed og opmærksomhed over for de ting, som de tidligere talere har været inde på, ligesom vi skal passe på ikke at skabe et nyt demokratisk underskud ved at give Europa-Parlamentet og andre organer mulighed for at gribe ind og udøve kontrol.
For det første må Rådet, som vi har hørt, handle enstemmigt for at overføre de beføjelser, der opregnes i K1, stk. 1, til K1, stk. 6, og når Rådet har accepteret denne overførsel, må det så videresende sagen til alle 15 nationale parlamenter, så de kan ratificere beslutningen. Teoretisk kunne vi have andre afstemningssystemer, men i praksis har vi så enstemmighed for enhver sag, der er overført fra tredje søjle til fællesskabssøjlen. Så det er usandsynligt, at det bliver brugt, og den kendsgerning, at det aldrig er blevet brugt, viser, hvor usandsynligt det er.
Hertil kommer, at selv om vi foretager overførslen, vil retsgrundlaget være 100 C, så Parlamentet vil kun blive spurgt til råds om sagen og vil ikke have nogen andre rettigheder end retten til at blive spurgt til råds. Hertil kommer naturligvis, at det ikke dækker alle sager under tredje søjle. Spørgsmål som toldsamarbejde, Europol, juridisk samarbejde og kriminelle anliggender vil ikke være dækket af en mulig overførsel. K.9 er helt klart ikke en patentløsning på de problemer, man møder ved gennemførelsen af den tredje søjle.
Hvis vi her i Parlamentet fik et eksempel fra et tredjeverdensland, der tillod, at asylpolitik, grænsekontrol, rettigheder for borgere fra tredjelande, bekæmpelse af terrorisme og af svig og bekæmpelse af narkotikaafhængighed var uden for parlamentarisk eller juridisk kontrol, så ville vi være skrækslagne. Vi ville være så skrækslagne, at vi måned efter måned ville vedtage hastedagsordener her i Parlamentet, som fordømte disse forhold. Og alligevel lever vi dag til dag med det i denne institution. Hvorfor?
Kommissionen og Rådet har ved to forskellige lejligheder undersøgt, om det ville være hensigtsmæssigt at anvende artikel K.9. Første gang var kun et par måneder efter, at traktaten var trådt i kraft. Både Kommissionen og Rådet konkluderede dengang, at tiden næppe var moden til, at man kunne danne sig en velbegrundet opfattelse af spørgsmålet. Anden gang var i november 1995, hvor Kommissionen sendte Rådet og EuropaParlamentet en meddelelse, hvori vi henstillede, at man undlod at anvende artikel K.9. Årsagen var, at det forberedende arbejde forud for regeringskonferencen allerede var blevet indledt, og at stadig flere havde erkendt nødvendigheden af en gennemgribende revision af hele samarbejdet om retlige og indre anliggender, dvs. hele søjle 3-samarbejdet. Vi konkluderede derfor, at det i bedste fald ville være meningsløst og i værste fald virke mod hensigten, hvis vi i den situation stillede forslag om anvendelse af artikel K.9. Der var ingen tvivl om, at ethvert forsøg på at overføre spørgsmål til søjle 1 ved at anvende denne artikel var dømt til at mislykkes. Det er, som jeg tidligere har peget på, tilstrækkeligt at konstatere, at et sådant forslag i Danmark ville kræve enten en afstemning i Folketinget eller en folkeafstemning. Reelt er den eneste måde, hvorpå der kan opnås et mere effektivt samarbejde, én gang for alle at flytte en så stor del af søjle 3-samarbejdet som muligt til søjle 1.
Regeringskonferencen går nu ind i en afgørende fase. Det gælder navnlig drøftelserne om retlige og indre anliggender. Det udkast til traktattekst, som det irske formandskab forelagde på konferencen i Dublin i december, følger i en vis udstrækning de retningslinjer, som Kommissionen har foreslået. På andre områder er det langt fra ambitiøst nok. Hvad dette angår betyder inddragelsen af kommissær Oreja i øvrigt, at Kommissionen under de videre drøftelser nu har yderligere muligheder for at fremme sit standpunkt. Vi mener, at Europa-Parlamentet skal kunne gøre sin holdning gældende vedrørende samtlige spørgsmål under søjle 3; det gælder ikke mindst med hensyn til de budgetmæssige aspekter, hvor Parlamentet selv må medvirke fuldt ud.
De resterende måneder inden konferencens afslutning vil naturligvis blive præget af intensive forhandlinger. I den forbindelse bør vi koncentrere vore bestræbelser om at opnå så godt et forhandlingsresultat som muligt. Kun det vil gøre det muligt for os at tage de udfordringer op, som samarbejdet om retlige og indre anliggender frembyder. Dette gælder selvfølgelig ikke kun Kommissionen; det er også meget værdifuldt, at samtlige medlemmer af Parlamentet prøver at påvirke regeringen i deres hjemland. Det er jo trods alt dér, det nu gælder om at udfolde store bestræbelser for overbevise den om, at der må ske en ændring af søjle 3-samarbejdet, således at det bliver effektivt og demokratisk, og således at det bliver muligt for os at påtage os alle de vigtige opgaver, som vore vælgere mener, at vi bør beskæftige os med.
Det, der nu skal gøres - og her er jeg enig med fr. Gradin - er, at alle, på alle niveauer, dvs. både Kommissionen og parlamentsmedlemmer, også på nationalt plan, skal lægge pres på regeringerne. For jeg tror også, det er for sent at gøre andet, og her vil jeg tillade mig at sige til fr. Gradin, at hvis Kommissionen havde hørt vort krav og givet udtryk for sine overvejelser på et tidligere tidspunkt, havde vi måske haft mere tid til at påvirke drøftelserne i forbindelse med regeringskonferencen. Jeg er nemlig delvist enig med hr. Cohn-Bendit i, at det i dag ser ud, som om begivenhederne er løbet fra os.
Fru formand, blot for at meddele, at jeg i det fælles beslutningsforslag, der er forelagt af syv politiske grupper, har fundet nogle væsentlige oversættelsesfejl i nogle af versionerne. Det gælder således den spanske og den engelske version. Fejlene vedrører alene »betragtningerne«, ikke de enkelte punkter. Jeg anmoder Dem om at indskærpe over for den ansvarlige tjenestegren, at alle versioner skal være korrekt oversat på grundlag af den oprindelige version, som de syv politiske grupper har indgivet til administrationen.
Fru formand, der foreligger to ændringsforslag, der skal sættes under afstemning - ændringsforslag nr. 1 og nr. 11 - det ene er stillet af De Europæiske Socialdemokraters Gruppe, og det andet er undertegnet af Det Europæiske Folkepartis Gruppe, De Europæiske Socialdemokraters Gruppe, Det Europæiske Liberale og Demokratiske Partis Gruppe og Den Europæiske Venstrefløjs Fællesgruppe. Jeg vil foreslå, at jeg nu overlader ordet til hr. Schulz for at se, om vi kan nå til enighed om kun at stemme om det ene af de to ændringsforslag, som praktisk talt er identiske.
Fru formand, ændringsforslag nr. 1 og ændringsforslag nr. 11 behandler samme problem, som jeg meget kort gerne vil knytte en bemærkning til. Der var under forhandlingen om denne betænkning en vis sindsbevægelse i forbindelse med spørgsmålet: Kan man nøjagtigt definere en terroristisk organisation? Kan man nøjagtigt definere, hvad det er. Fru Reding har på særdeles strålende vis indladt sig på dette forehavende og indbygget en definition i sin betænkning, som gør én ting klart: I Den Europæiske Unions retsstatsorienterede medlemsstater kan der ikke være nogen form for juridisk beskyttelse for terrorhandlinger eller terroristiske organisationer, uanset art. Jeg vil gerne gøre dette helt klart her. Organisationer som IRA eller ETA kan ikke på grundlag af nogen som helst ret forvente nogen beskyttelse i Den Europæiske Union. Disse to ændringsforslag er stillet med henblik på at præcisere dette. Derfor kunne jeg tage mit ændringsforslag nr. 1 tilbage, da det næsten har samme indhold som ændringsforslag nr. 11, hvis vi kunne blive enige om, at vi i ændringsforslag nr. 11 efter ordene »... samarbejdet med væbnede bander...« tilføjer »i den i denne beslutning anvendte betydning«.
Kære kolleger, vi stemmer ikke om hr. Schulz' intentioner. Hr. Schulz har foreslået at trække sit ændringsforslag tilbage på to betingelser: at PPE-Gruppen godtager et mundligt ændringsforslag til nr. 11, og hr. Schulz har redegjort for det mundtlige ændringsforslag. Ordføreren, fru Reding, har givet sit samtykke, naturligvis under forudsætning af at der ikke gøres indsigelse imod, at det mundlige ændringsforslag sættes under afstemning. Det vil derfor blive sat under afstemning samtidig med ændringsforslag nr. 11. Det ligger nu fast. Forhandlingen vedrørende substansen er nu afsluttet.
Fru formand, jeg har forståelse for, at kollegerne ønsker at komme videre. Men fordi netop den debat, som vi nu fører her, har givet anledning til megen røre i visse EU-medlemslande, vil jeg gentage én sætning: Man behøver ikke her at præcisere det specielt, at en retsstat også skal overholde sine retsstatslige grundlag i retsplejen, uanset hvem det er over for. Det ved hr. Cohn-Bendit også, i denne henseende var hans indlæg på skrømt. Men det er vigtigt, at vi slår fast her: Ingen terrorist og ingen terroristisk organisation kan opnå politisk legitimation på grundlag af...
Men vi er lidt overrasket, både over dette og over et ændringsforslag, som er blevet vedtaget, især fordi der var så mange »ja«-stemmer og så få »nej«-stemmer og »stemmer ikke«. Det kræves nemlig i det vedtagne ændringsforslag nr. 5, som dermed indgår i beslutningen i dens endelige form - « at indvandrere fra tredjelande ligebehandles med hensyn til økonomiske og sociale rettigheder, anerkendelse af de borgerlige, kulturelle og politiske rettigheder, især stemmeret ved lokalvalg for dem, der har boet mere end fem år i en medlemsstat«.
Det årlige beslutningsforslag om racisme, således som det blev indgivet af EuropaParlamentets Udvalg om Borgerlige Frihedsrettigheder og Indre Anliggender, og i den form det blev forelagt i formiddag, syntes at have undergået visse forbedringer i forhold til de tekster, der er blevet vedtaget tidligere år. Man havde nemlig for en gangs skyld omhyggeligt undgået at sammenblande »racisme« og »indvandringskontrol«. Desværre holdt de gode intentioner ikke stand synderligt længe over for de ændringsforslag, der blev vedtaget i plenum.
Det fremgår heraf, at Europa-Parlamentet ønsker at »vise det positive bidrag, som indvandrerne yder til det europæiske samfund« (ændringsforslag nr. 8), at det »opfordrer medlemsstaterne til at udvikle deres indvandringspolitik i nær tilknytning til en fyldestgørende integrationspolitik« (ændringsforslag nr. 2), en integrationspolitik, der er nærmere defineret i ændringsforslag nr. 5, hvor Europa-Parlamentet »kræver, at indvandrere fra tredjelande ligebehandles med hensyn til økonomiske og sociale rettigheder, anerkendelse af de borgerlige, kulturelle og politiske rettigheder, især stemmeret ved lokalvalg for dem, der har boet mere end fem år i en medlemsstat...«.
Denne holdning forekommer os helt uacceptabel. For det første er den blind for selve karakteren af den form for indvandring, der foregår i dag, som hovedsagelig skyldes den økonomiske selvdestruktion, visse tredjelande udøver, og som snarere er en tung byrde end en chance for EU-landene. For det andet bør de indvandrere, der grundet disse særlige omstændigheder søger til EU-landene, ikke automatisk betragtes som kandidater til en permanent opholdstilladelse. Endelig kan det ikke accepteres, at man fjerner forskellene mellem EU-landenes statsborgere og udlændinge med ophold i disse lande ved gradvis at lade sidstnævnte få del i førstnævntes rettigheder. En nations borgere har et skæbnefællesskab. Man kan ikke kræve at nyde visse rettigheder uden samtidig at påtage sig visse forpligtelser. Og forudsætningen herfor bør være, at man har opnået naturalisation, som det står enhver frit for at ansøge om.
Europa-Parlamentet - vi selv - bør derfor tage afstand fra fascistiske udtalelser og handlinger - hvad enten de kan betegnes som neofascistiske eller ej - men også og især fra fascisternes kumpaner, som man meget ofte finder inden for »langt pænere« politiske grupperinger, ja selv inden for regeringskredse. Den daglige racisme, racismen i hverdagen er indbegrebet af den racisme, vi tager afstand fra i vores beslutninger. Den bør jages ud af alle sine skjulesteder, herunder de talrige sæder i denne forsamling.
Med hensyn til den netop gennemførte afstemning om resultatet af samlingen i Rådet (fiskeri) glæder min gruppe sig over vedtagelsen af ændringsforslag nr. 5 fra Den Europæiske Venstrefløjs Fællesgruppe/Nordisk Grønne Venstre, og personligt beklager jeg, at samme gruppes ændringsforslag nr. 7 ikke er blevet vedtaget. Begge ændringsforslag omhandler fiskeriaftalen med Marokko, som er den vigtigste af Fællesskabets fiskeriaftaler, og hvor jeg mener, at Kommissionen har undladt at leve op til sit ansvar med accepten af en udvidelse af den biologiske hvileperiode fra to til fire måneder uden tilstrækkelige garantier og navnlig uden garanti for, at også Marokko vil efterleve forbuddet mod at fiske i den pågældende periode.
Vi mener ikke, det på nuværende tidspunkt er nødvendigt at fastlægge en fælles skovbrugsstrategi. Tilpasningen af landbrugs- og regionalpolitikken i forbindelse med østudvidelsen stiller i dag Unionen over for store problemer. Under de omstændigheder er det uhensigtsmæssigt at indføre en fælles strategi for yderligere et område, navnlig i betragtning af at de enkelte lande allerede har en effektiv skovbrugspolitik. Hvert enkelt land har en skovbeskyttelseslovgivning og en myndighed for skovsektoren.
En fælles skovpolitik vil være af tvivlsom værdi, da problemerne er så forskellige i unionslandene. Afgræsning er f.eks. et stort problem i Middelhavsområdet, mens man i de nordiske lande bevilger penge til at forhindre, at åbne vænger og græsmarker vokser til igen. Skovbrande er heller ikke noget stort problem i de nordiske lande. Desuden findes der i Norden en velfungerende miljøcertificering, og de konkurrerende lande, bl.a. Canada og USA, vides at have øvet pres for at få gennemført en fælles certificering på et lavere niveau end det nordiske. Der er således stor fare for, at en fælles certificering vil sænke de miljøkrav, som eksempelvis det svenske skovbrug skal opfylde.
Endelig finder vi det unødvendigt, at Unionen i og med dette dokument påtager sig nye udgifter. Hvis alle forslagene går igennem, vil det medføre en årlig forøgelse af Unionens udgifter på ca. 350 millioner ecu. Hovedparten af dette beløb vedrører to bevillinger, hvoraf den ene skal gå til bekæmpelse af skovbrande (hvilket indebærer, at støtten for størstepartens vedkommende tilfalder Middelhavslandene) og den anden til AVS-landene, dvs. i alt væsentligt de tidligere kolonier. Det mener vi er forkert. Hvis Parlamentet ønsker at øge støtten til bekæmpelse af skovbrande, findes der allerede en budgetpost til dette formål, og hvis det ønsker at støtte skovbruget i udviklingslandene, kan dette bedst ske over den ordinære bevilling til udviklingshjælp.
Selv om jeg ville blive kaldt en bybo i Storbritannien, og selv om jeg repræsenterer en valgkreds, der mest består af byområder, har jeg god grund til at støtte en fremtid for skovbruget. Redrose Forest i min valgkreds er et pragtfuldt eksempel på, hvordan skovbrug kan hjælpe med at imødekomme mange forskellige vigtige behov. Det skaber arbejdspladser i et område, der har lidt under industriel tilbagegang. Det skaber miljø for lokalbefolkningen og giver den en »grøn lunge« og renere luft at indånde. Det skaber et meget velkomment nyt sted for både turister og lokalbefolkning at besøge og glæde sig over.
De danske socialdemokrater i Europa-Parlamentet stemmer for Redings betænkning, men mod anmodningen om harmoniseringen af strafferammerne for alvorlig grænseoverskridende kriminalitet. Vi deler ordførerens bekymring over den terrorisme, der finder sted i de europæiske demokratier, og hilser en koordineret indsats til bekæmpelse af denne velkommen. Vi er imidlertid nødsaget til at sige fra over for en harmonisering af medlemslandenes strafferammer - også selv om der er tale om alvorlige grænseoverskridende forbrydelser som terrorisme. De europæiske befolkninger har forskellige opfattelser af, hvordan deres samfund skal indrettes rent strafferetsligt. Vi ser ingen grund til at krænke disse opfattelser ved en harmonisering - når der i øvrigt ikke er noget som helst, der forhindrer os i at samarbejde om terrorismebekæmpelse uden fælles straffelovgivning.
Der er to tungtvejende grunde til at stemme imod denne betænkning. Den ene er, at den går kraftigt ind for at styrke det føderalistiske element i EU, f.eks. i punkt 28, som klager over, at krav om enstemmighed »vanskeliggør beslutningstagningen«, punkt 32, hvorefter »ansøgerlandene bør være klar over«, at EU »indebærer en proces hen imod politisk, økonomisk og monetær enhed mellem medlemsstaterne«, og punkt 30, som beklager, at visse lande kan afstå, når det gælder EU-Domstolens kompetence. I så godt som hvert eneste punkt understreges betydningen af en styrkelse af det overstatslige element i EU.
Endelig er der et punkt, der vil udløse en kraftig reaktion, nemlig harmoniseringen af afgifter og gebyrer på unionsplan. På dette punkt bør Kommissionen vel i at vælge en pragmatisk fremgangsmåde. Jeg er ked af, at den ikke har vejet stemningen i befolkningen. F.eks. vil en forhøjelse af bompengene være ensbetydende med at afskære familier med små indkomster fra at anvende de større færdselsveje og dermed fra adgangen til at udøve en grundlæggende frihedsrettighed, nemlig bevægelsesfriheden. På dette punkt bør Kommissionen komme med nye forslag.
Schmidbauer-betænkningen understreger betydningen og nødvendigheden af at tage hensyn til de negative eksterne transportomkostninger, specielt på vejtransportområdet. Den pris, der betales for en bestemt transport, dækker nemlig ofte kun delvis de reelle omkostninger, som er forbundet med forurening, ulykker og trafikophobning. Størrelsen af de eksterne omkostninger for hele Den Europæiske Union (250 mia ECU årligt) viser, hvor vigtig debatten er, og hvor store konsekvenserne er for Europa som helhed. Vi bør derfor stemme for betænkningen.
I EU skal 15 lande nå til enighed i de politiske spørgsmål, der hver dag opstår. Transportpolitikken har forbindelse til en lang række andre politikområder. Derfor er det svært at blive enig om transportpolitikken, og der vil altid være nogle sider af en sag, som et eller flere lande ikke kan blive enige om. Denne betænkning er således et kompromis. Indholdet er af høj kvalitet, men der er detaljer, som nødvendigvis må belyses yderligere. Således er der da også dele af betænkningen, som vi ikke umiddelbart kan gå ind for fra dansk side. Men er det nødvendigt at gøre opmærksom på, at der er tale om ikke-lovgivningsmæssige tiltag, og vi er - for at få alle aspekter med - nødt til at give debatten frie tøjler. Alternativet er, at politikken ligger stille, og sektorer som godstransport ikke kommer videre: Flaskehalse og unfair konkurrence på afgifter, energiforbrug, forurening, køreog hviletid etc.
Principielt støtter vi afstemning 3-21, men må med hensyn til punkt 15, 16 og 18, hvor det hovedsagelig drejer sig om en afgiftsharmonisering, som skal anvendes til finansiering af vejnet, fra østrigsk side give udtryk for betænkeligheder, da anlæg og vedligeholdelse af veje og motorveje som følge af de alpine strukturer forårsager flere omkostninger for os end gennemsnittet for Europa. Derfor kan vi kun støtte en fælleseuropæisk harmonisering - frem for alt med hensyn til punkt 15, 16 og 18 - hvis det sikres, at der tages hensyn til denne øgede belastning i Østrig.
1.Den usikkerhed om fællesskabsretten, som unionstraktatens mange uklare afsnit giver anledning til, giver i praksis Domstolen en mulighed for at foretage vilkårlige fortolkninger af bestemmelserne, som ville være uacceptabel i et virkeligt parlamentarisk demokrati.2.Ved at overskride deres beføjelser i henhold til direktiverne og ved uden at have grundlag for det at blive ved at øge deres magt over den nationale retshåndhævelse har EU-institutionerne gang på gang udvist mangel på respekt for den nationale suverænitet.- Betænkning af Lambraki (A4-0349/96)
Reglen om, at fælles holdninger vedrørende løsningen af de i artikel K.1 omhandlede spørgsmål skal opnås gennem mellemstatslige aftaler, er på længere sigt bedre end den, hvorefter afgørelserne herom skal træffes med kvalificeret flertal. Der bør finde en bedre samordning sted af indvandrings-, asyl- og visumpolitikken. Det bør ske ved enstemmig afgørelse, ikke ved flertalsafgørelse. Politi- og toldsamarbejdet skal naturligvis være mellemstatsligt. At overføre narkotikapolitikken til EU kan resultere i en forringelse, i og med at den restriktive svenske/nordiske narkotikapolitik erstattes af en mere liberal legaliseringspolitik. Hvis betænkningen blev til EU's politik, ville det betyde en omfattende overførsel af beslutningskompetence fra medlemsstaterne til EU. Derfor stemmer jeg imod den.
For det fjerde vil der den 10. december blive afholdt en ceremoni i Stockholm, hvor dette års Nobelpriser vil blive overrakt. Vi anser det for uacceptabelt, at de kinesiske myndigheder har forsøgt at presse EU's medlemsstater til at undlade at deltage i ceremonien. Parlamentet kæmper utrætteligt for, at alle verdens menneskers grundlæggende og umistelige rettigheder skal overholdes, og vi gør naturligvis ingen undtagelser med hensyn til Kina. Ved ceremonien i december deltager formanden for EU's delegation i Norge som EU's og således også Parlamentets repræsentant.
. (DE) Hr. formand, fru kommissær, kære kolleger, der er her i plenarforsamlingen, men ikke kun i plenarforsamlingen, men også langt uden for disse vægge til stadighed blevet henvist til, at vi står over for et historisk skridt, udvidelsens historiske skridt. Til dette historiske skridt har vi først og fremmest brug for forståelse. En forståelse, som ikke kun skal være overfladisk, men tilbundsgående, som ikke kun skal være et løst sammentræf, men en ægte forståelse. For at sikre denne forståelse har vi brug for sprogene som bærende element.
Snart vil vi repræsentere 25 stater og mere end 3.000 år gamle kulturer her. Mange kulturer og mange sprog er langt yngre og derfor ikke så rodfæstede. Af denne årsag hersker der overalt bekymring for ens egen identitet. Jeg mener ikke, at man behøver at gøre sig disse bekymringer, og jeg vil gerne give Dem et eksempel fra min egen hjemstavn, Sydtyrol. EU har været godt for os. Det tysk- og rætoromansksprogede østrigske mindretal i Sydtyrol er blevet kraftig styrket af EU, Italiens åbne politik og udviklingen i EU. Jeg mener, at dette mindretal er blevet en bro mellem Italien og Østrig, mellem det tysksprogede og det italiensksprogede område. Dermed vil jeg gerne fjerne bekymringerne hos mindretallene, de små stater, de små sprogområder inden for Unionen og hos dem, som optages i Unionen.
Med denne betænkning vil vi gerne øge sprogenes og kulturernes værdi, bevare dem, og det gælder dem alle, og ikke kun styrke de officielle, men også de regionale sprog og mindretalssprogene. Europa er en mosaik, en meget smuk mosaik, og vi vil gerne have, at denne mosaik bevares og ikke bliver til en cocktail. I EU's 15 medlemsstater er der på nuværende tidspunkt over 60 mindretal. Optagelsen af de 10 kandidatlande vil betyde yderligere 60 mindretal. Denne sproglige rigdom er mangfoldighed, en berigelse, og mange af disse mindretal vil også have mulighed for at indtage en brofunktion mellem staterne. Det har Europa-Kommissionen erkendt i tide i dens handlingsplan og omfattende tiltag. Jeg vil gerne i ganske særlig grad og udtrykkeligt her ikke kun nævne kommissær Reding i forbindelse med dette initiativ, men også på alle mulige måder takke hende herfor. 
Parlamentet har altid haft en pionerfunktion. Fra Arfé-betænkningen, Kuijpers-betænkningen, Reding-betænkningen, Killilea-betænkningen til fru Morgans beslutningsforslag har Parlamentet mellem 1981 og 2001 arbejdet initiativrigt og vil nu med Kulturudvalgets beslutning gå et skridt videre. Det er et afgørende øjeblik før udvidelsen til ikke kun at tage stilling her, men også til at stille forslag i forbindelse med konventets afsluttede arbejde. Det europæiske sprogår 2001 var vigtigt, men ikke nok. Sproglæring må ikke være begrænset til ét år, men skal være og forblive en kontinuerlig proces.
Hr. ordfører, kommissæren og De vil det samme. Vi skal blot fastlægge, hvilke instrumenter vi skal anvende for at nå målet. Jeg vil derfor nævne de to forslag til retsakter i betænkningen. Det første drejer sig om et europæisk agentur for sproglig mangfoldighed. Et sådant agentur vil være nyttigt. Man skal imidlertid gøre sig visse overvejelser, inden et sådant foretagende iværksættes. Det vil være vigtigt først at få foretaget en gennemførlighedsundersøgelse, ved hjælp af hvilken man nøjagtigt kan fastlægge de eksisterende instrumenter, f.eks. for regionale sprog og mindretalssprog.
Kommissionens tjenestegrene har foretaget en vurdering af alle aktiviteter vedrørende regionale sprog og mindretalssprog, som skal munde ud i en rapport i begyndelsen af næste år, og som vil være et første skridt i denne retning. Mine damer og herrer, som bekendt er der allerede ved at blive foretaget en gennemførlighedsundersøgelse om oprettelse af et center for kulturelt samarbejde, nemlig Ruffolo-betænkningen. Jeg tror, at det vil være nyttigt at drage en lære af den, inden vi iværksætter noget nyt.
Det andet punkt vedrører vedtagelsen af et flerårigt program. Jeg må sige, hr. formand, at det skaber problemer, for Kommissionen kan ikke godtage denne anbefaling. Det er ikke et spørgsmål om indhold, for De ved udmærket godt, at vi er enige om indholdet. Jeg har allerede haft lejlighed til flere gange at tale med Dem om dette emne. Jeg har forsvaret tanken om, at under de nuværende omstændigheder er den bedste måde at fremme regionale sprog og mindretalssprog en integreret fremgangsmåde. Det er jeg overbevist om, for et særskilt program vil for mig betyde, at regionale sprog og mindretalssprog vil blive yderligere isoleret.
Handlingsplanen er baseret på konklusionerne fra Helsinki-konferencen om regionale sprog og mindretalssprog, som blev afholdt under hr. Ahtisaaris auspicier i oktober 2002. Hr. formand for Udvalget om Kultur, Ungdom, Uddannelse, Medier og Sport, jeg vil, hvis De ønsker det, give en nærmere præsentation af handlingsplanen, der blev vedtaget den 24. juli, og informere Dem om iværksættelsen. I planen beskrives den integrerede fremgangsmåde, som jeg har nævnt, for vi skal koncentrere os om finansieringsmulighederne inden for rammerne af de eksisterende programmer og sørge for, at disse muligheder bliver mere udbredte og anvendes bedre. Derfor indkaldte Kommissionen på grundlag af det budget, som Parlamentet har vedtaget, den 31. juli offentlige forslag, og projekterne vil blive forelagt sidst på måneden.
Dernæst hvad angår Det Europæiske Kontor for Mindre Udbredte Sprog og Mercator-forskningscentrene, ved jeg, at mange her i Parlamentet er meget interesseret i disse instrumenter og ønsker, at de kan fortsætte arbejdet. Jeg kan sige, at der for tiden forhandles om beslutningsforslaget til oprettelse af et handlingsprogram til fremme af aktive organisationer i EU på det kulturelle område. Der er afsat et beløb på 5,4 millioner euro til finansiering af ovennævnte kontor og Mercator-forskningscentrene for perioden 2004-2008. Alle bekymringer i denne forbindelse er således fjernet.
Hr. formand, endelig nævnes der i bilaget til beslutningsforslaget 20 punkter i forbindelse med forskellige anmodninger. Jeg vil understrege, at de fleste af disse anmodninger går langt ud over, hvad der kan gøres inden for rammerne af de to forslag til retsakter, som Parlamentet selv har stillet. Jeg vil ikke gå i detaljer, men blot minde om, at den nævnte handlingsplan indeholder mange konkrete initiativer til fremme af regionale sprog og mindretalssprog, og at der allerede eksisterer mange former for finansiering.
Spanien er et land med stor sproglig rigdom, og der er mange områder eller selvstyrende regioner, hvor castiliansk - som den spanske stats officielle sprog - eksisterer side om side med andre officielle sprog, f.eks. catalansk eller baskisk. Jeg må frem for alt understrege, at vi er meget stolte af dette. I Folkepartiet forsøger vi altid at sikre, at ingen af disse sprog, som alle er officielle, styrkes til skade for andre af hensyn til borgerne og for på denne måde at have en næsten tosproglig befolkning.
Der er faktisk millioner af europæere, der sideløbende med deres officielle modersmål taler et mindretalssprog - primært i lokalsamfundene - og det er en tradition, der går i arv fra generation til generation, og som vi alle respekterer. Derfor er det vigtigt, at kulturelle bånd bruges kreativt med henblik på kommunikation og udvekslinger og selvfølgelig ikke for at isolere et samfund. Sidstnævnte ville være meget negativt, hvilket der tidligere har været eksempler på. Det er derfor vigtigt, at vores strategier for mindretalssprog baseres på et åbent samarbejde, på videnskabelig forskning og på tilknytning til det væld af kulturelle elementer, der omgiver dem. Man tilbyder bedst offentligheden det europæiske kulturområde, vi alle ønsker at skabe, ved at fremme kulturelt samarbejde og udvekslinger.
I den aktuelle æra med globalisering, ressourcekoncentration og prævalens af ensprogede situationer skal bevarelsen af minoritetssprog ses som en kilde til grundlæggende elementer, der har den nødvendige friskhed og livfuldhed til at kræve deres tidsmæssige udtryk trods deres begrænsede udbredelse. Det skal imidlertid understreges, at vi kun finder en god løsning ved at indlede en dialog med disse samfund. Derfor finder jeg kommissionsundersøgelsen vigtig, og vi venter spændt på resultaterne heraf.
Kommissæren selv, fru Reding, var ordfører på en betænkning om Europas sproglige mangfoldighed i 1990. Dengang anmodedes Europa-Kommissionen om at tage særligt hensyn til det catalanske sprogs særstilling i EU. I denne forbindelse kan vi sige, at de skridt, som Parlamentet - via Reding-betænkningen - dengang anbefalede, ikke er blevet taget, nemlig at officielle tekster på catalansk skulle have gyldighed, og at Kommissionen også skulle regulere en måde at inkorporere catalansk i EU's sproglige system, eftersom det er et sprog, der tales af flere end mange af de sprog, som er arbejdssprog og officielle sprog i EU. Vi anmoder på ingen måde om, at catalansk skal være arbejdssprog - den sproglige situation i EU er i forvejen tilstrækkeligt kompliceret - vi anmoder blot om, at dets gyldighed som officielt sprog anerkendes, og at det kan indtage sin plads i denne righoldige kulturelle mosaik. På denne måde kan vi opfylde den mangfoldighed, som Robert Schuman - som formanden nævnte ved mødets begyndelse - var fortaler for hele sit liv.
Hr. formand, jeg vil gerne lykønske hr. Ebner med denne udmærkede betænkning om regionale og mindre udbredte sprog. De mange forskellige regionale og mindre udbredte sprog på det europæiske kontinent udgør en integrerende del af vores enestående kulturelle arv. Vi er kulturelt rigere takket være det faktum, at mange af disse sprog har overlevet i vores multimedieglobaliserede tidsalder og fortsat bruges dagligt. Vi er bestemt Kommissionen tak skyldig for dens vedholdende støtte til Det Europæiske Kontor for Mindre Udbredte Sprog.
I Irland og nabolandet Det Forenede Kongerige er det fremherskende sprog et i stigende grad mere globaliseret engelsk. Hvis det på denne baggrund er muligt for mindre udbredte nationale sprog som f.eks. gælisk, skotsk gælisk og walisisk, som hr. Wyn talte så smukt her til morgen, at trives, er der ingen grund til, at nogen af vores mindretalssprog skal uddø. Vi taler ofte om den europæiske kulturarv. Bevarelsen af den sproglige mangfoldighed vejer langt tungere end bevarelsen af den arkitektoniske eller kunstneriske kulturarv, skønt de også kan være meget vigtige, fordi sproget er noget levende. Det er en del af selve vores identitet.
Jeg spørger imidlertid mig selv om, hvilke midler der skal anvendes for at nå dette mål, og særlig om det er nødvendigt at oprette et europæisk agentur for sproglig mangfoldighed og sproglæring. Hvad skal det konkret gøre for at fremme denne sproglæring? Vil det ikke være bedre at handle inden for rammerne af subsidiaritetsprincippet på nationalt niveau tættere på det lokale niveau? Det ville gøre det muligt at handle, samtidig med at man overholder kulturtraditionerne og den administrative og forfatningsmæssige struktur i den enkelte medlemsstat, ved at opfordre medlemsstaterne til at fremme sproglæring for regionale sprog og mindretalssprog i grundskolen og endvidere til at organisere kulturelle arrangementer såsom venskabsbyaktiviteter og skoleudveksling, der kan tage folkeslagenes identitet og historie op. Vi må ikke berøve medlemsstaterne deres beføjelser på uddannelses- og kulturområdet.
Jeg vil som medlem af studiegruppen for handicappede glæde mig over henvisningen til tegnsprog, der ifølge Europarådet anvendes af mere end 3 millioner af vores medborgere. Man kunne måske have fremhævet tegnsprog mere, da brugerne hver dag står over for de samme problemer som andre, der anvender de sprog, som betænkningen omhandler. Det er bydende nødvendigt, at alle EU's medlemsstater ratificerer Europarådets charter om regionale sprog og mindretalssprog. Efter 2001, som var Det Europæiske Sprogår, håber jeg, at EU's udmærkede forbindelser med Europarådet vil blive styrket, og særlig med sekretariatet for chartret. Det forekommer mig at være en pragmatisk og effektiv måde at fremme og udvikle brugen af de regionale sprog.
Hr. formand, kære kolleger, hr. Ebners betænkning har den fortjeneste, at den lægger vægt på værdien af regionale sprog som grundlæggende elementer i vores fælles arv og kulturrigdom. Jeg beklager imidlertid, at formålet med betænkningen ikke er defineret, og at man i den forbindelse i stk. 2 anmoder Kommissionen om på videnskabeligt grundlag at tilvejebringe kriterier til en definition af mindretalssprog eller regionale sprog. Jeg mener, at vores rolle som lovgiver netop er at definere disse kriterier. Vi bliver således nødt til at skelne mellem regionale sprog og mindretalssprog. Mindretalssprog kan være nationale, officielle sprog i en medlemsstat, som i det eksempel, som ordføreren nævner med den tysktalende befolkning i Alto Adige eller Sydtyrol. Selv om de taler tysk, er det mere tvivlsomt, om tysk kan betragtes som et regionalt sprog i Alsace, da den alsaciske dialekt, som uden tvivl er germansk, er meget forskellig herfra.
Når det drejer sig om regionale sprog, hvad er så det nøjagtige indhold? Skal vi f.eks. betragte occitansk i Sydfrankrig eller dets forskellige bestanddele, som er provencalsk eller gasconsk, som et regionalt sprog? Vi må imidlertid især ikke glemme, at mange af de nationale sprog selv er truet. Når Europa-Parlamentet selv kun stiller tolkning til engelsk til rådighed for sine egne delegationer, der tager til udlandet, som det var tilfældet for nylig med delegationen til Japan, får det mig til at mene, at vi er slået ind på en farlig vej. Mit eget sprog, fransk, taber desværre hver dag terræn som internationalt kommunikationssprog, men andre sprog er også truet på deres eksistens. Jeg tænker på gælisk i Irland og sprogene i de baltiske stater, som med nød og næppe er undsluppet russificeringen.
Fru kommissær, kære kolleger, i øjeblikket taler omkring 40 millioner mennesker foruden et af Unionens officielle sprog også et regionalt sprog eller et mindretalssprog. Efter udvidelsen i 2004 kan der lægges omkring 6 millioner mennesker til dette tal. Også i Nederlandene kender vi fænomenet mindretalssprog. Frisisk er et officielt anerkendt mindretalssprog. Som det før er sagt, er den sproglige mangfoldighed en arv, som vi europæere er stolte af, og det har vi også lov at være. Med rette anerkendes den kulturelle og sproglige mangfoldighed som noget positivt i EU's charter om grundlæggende rettigheder. I fremtiden vil dette også være en væsentlig del af den europæiske forfatning. Europa-Parlamentet har altid støttet beskyttelsen af den sproglige mangfoldighed, regionale sprog og mindretalssprog. Adskillige beslutningsforslag er vedtaget herom. Allerede i 1980 blev der oprettet et udgiftsområde til dette formål. 2001 var Det Europæiske Sprogår, og hensigten hermed var især at gøre opmærksom på sprogs betydning og sproglig mangfoldighed og at fremme sproglæring. Det drejede sig ikke kun om de store sprog, men også om de mindre anvendte regionale sprog og mindretalssprog. Det var et godt initiativ. Alligevel er der stadig meget, der skal gøres på dette område. Jeg er derfor glad for, at der nu kommer en handlingsplan, så det endnu en gang kan slås fast. Jeg har selv opfordret til, at der lægges større vægt på tegnsprog. Vi ved, at omkring 1 ud af 1.000 mennesker er født døv eller blevet døv inden det tredje leveår. Alene i Nederlandene drejer det sig i øjeblikket om omkring 15.000 mennesker. Tegnsproget er et væsentligt kommunikationsmiddel for dem. Jeg er derfor glad for, at dette element er medtaget i betænkningen. Det ville være godt, hvis tegnsprog kunne betragtes som et mindretalssprog. Døve mennesker er ofte udelukket fra mange områder i samfundet på grund af deres handicap. Deres sprog fortjener lige så stor opmærksomhed og støtte som talte mindretalssprog. Jeg håber inderligt, at det lykkes Kommissionen inden årets udgang at stille et lovgivningsforslag om sproglig mangfoldighed. Fred i Europa drejer sig ikke kun om et effektivt økonomisk samarbejde. Det drejer sig især om at udvise interesse og have respekt og forståelse for mennesker fra en anden kultur. Her er sprog en vigtig nøgle.
Hr. formand, fru kommissær, kære kolleger, vi har i dag hørt mange gange, at Europas rigdom er den kulturelle mangfoldighed, og denne sætning bruges tit og ofte og gerne i mange politiske taler. Den skal imidlertid ikke kun bruges, men også understrege og styrke den europæiske bevidsthed. En væsentlig del af denne rigdom er, hvilket vi ligeledes har hørt mange gange i dag, den sproglige mangfoldighed, som vi har overtaget som kulturel arv og skal videregive som kulturelt ansvar. Omsat til praksis betyder det, at vi har brug for institutioner, som overtager dette arbejde, finansielle midler, som muliggør det, og frivillige organisationer, som støtter disse opgaver. 
Da jeg selv kommer fra en stat - fra Østrig - hvor seks anerkendte befolkningsgrupper med hver deres mindretalssprog er repræsenteret, heraf alene tre i den meget lille delstat Burgenland, hvor jeg kommer fra, heriblandt også romanibefolkningen, ved jeg, hvor svært det er at tilgodese alle krav om at pleje og bevare sproget. Ansvaret for og støtten til mindretalssprogene ligger hos de pågældende stater, men EU kan ikke fralægge sig sin forpligtelse til at træffe understøttende foranstaltninger, da det immervæk drejer sig om 40 millioner EU-borgere og 60 regionale sprog og mindretalssprog. Det europæiske sprogår var, som vi hørte, en stor succes og var også et skridt i den rigtige retning. Nu skal disse erfaringer gennemføres i praksis, og jeg vil gerne tilslutte mig fru Martens ord om, at tegnsproget ubetinget skal medtages, for de hørehandicappede skal kunne deltage i såvel det samfundsmæssige som det offentlige politiske liv.
Hr. formand, ærede kommissær, i udkastet til forfatningen for Europa står der, at det er en europæisk værdi at bevare og udvikle den sproglige mangfoldighed. I dag er derfor et særdeles velvalgt tidspunkt til at forelægge betænkningen om regionale sprog og kulturel mangfoldighed. Jeg vil gerne takke min kollega, hr. Ebner, for hans store indsats. Nu er der, som mange har påpeget, brug for konkrete tiltag i det videre arbejde. Jeg tror, at udviklingen, nøjagtig som hr. Ebner sagde, vil øge behovet for tiltag fra vores side.
Det er vigtigt, at vi udveksler vores forskellige erfaringer med sproglig mangfoldighed og sproglæring. Derfor er det hensigtsmæssigt at etablere et forum herfor. Jeg mener imidlertid, at der ikke er den store forskel mellem den nuværende situation og det, som skitseres i betænkningen, hvor de såkaldte sprogbade udtrykkeligt nævnes. Det er en udmærket metode, som man har positive erfaringer med i Sydtyrol, Catalonien og Finland. Jeg synes, at det burde nævnes i Kommissionens handlingsplan. Jeg er dog glad for, at der står i Kommissionens handlingsplan, at de højere læreanstalter skal revidere deres sprogpolitik, så engelsk ikke bliver så dominerende.
Hr. formand, jeg er desværre bange for, at situationen er langt mindre positiv, end nogle af talerne vil have os til at tro. Den sproglige mangfoldighed er ved at blive udslettet i Europa. Kort sagt mener jeg, at løsningen på dette problem ikke kun består i at støtte sprog eller minoritetssprog, for det er ikke tilstrækkeligt, det er ikke godt nok. Jeg mener, at løsningen ligger i et vanskeligt og kedeligt ord: esperanto! Lad os i det mindste prøve det! Undersøgelser viser, at dette sprog som et teknisk og neutralt sprog kan læres og derfor vælges som et politisk sprog i stedet for andre sprog. At bruge andre sprog - der repræsenterer og viderefører en kultur - som enesprog eller som "pivotsprog" er ensbetydende med at fremme en kulturs overmagt over en anden, hvilket allerede sker i øjeblikket. Med esperanto vil dette spørgsmål, denne mangel, ikke opstå. Hvis det er sandt, hvilket jeg tror, at dette sprog er så let at lære, som det fremgår af mange internationale undersøgelser, mener jeg, at EU i det mindste bør prøve at undersøge denne mulighed. Finansiering og opbakning rækker ikke, når man står over for en udslettelse af den sproglige mangfoldighed.
Hr. formand, først vil jeg gerne gratulere ordfører Ebner med hans betænkning. Med udgangspunkt i den positive erfaring med Det Europæiske Sprogår understreger han i denne betænkning den voksende bevidsthed i Europa om, at der gennem sprog bygges broer til kulturer, og gennem kulturer bygges broer til mennesker, og at vi på tilsvarende måde - for at sætte det lidt på spidsen - omsider ikke længere drømmer om den "amerikanske model", det vil sige ét sprog og ingen kultur, men at vi i vores sproglige mangfoldighed og i vores kulturelle mangfoldighed virkelig opdager en trumf og sågar en grundlæggende værdi for vores fremtid.
At kende hinandens sprog og kultur betyder, at man bedre forstår hinanden, men også i højere grad respekterer hinanden. Således har sproget i mine øjne også en væsentlig opgave at udfylde, nemlig at når man kender hinandens sprog, stifter man også fred. Når vi kigger nærmere på kriseområderne i og rundt om Europa, kan vi konstatere, at den manglende respekt for forskelligheden - og herunder hører også sprogene - meget ofte har resulteret i krisesituationer, som får lov til fortsat at udvikle sig. Derfor er sprog for mig mere end blot at kende og respektere hinanden. Sprog er for mig en fredsbevarende styrke, som vi kan indsætte i Europa.
Med betænkningen gøres det imidlertid også klart, at i et Europa, som bliver stadig større, bliver bevidstheden om regionale kulturer og regionale sprog større. At respektere dette er - og jeg stammer fra det tysksprogede mindretal i Belgien og kan også se det sådan - ingen selvstyreluksus for bestemte regioner, men i mine øjne en europæisk grundlæggende rettighed. Derfor er det regeringernes - vi har netop været inde på det her - primære opgave at garantere de mindre regioner, deres kulturer og deres medbestemmelsesret. Desuden bør vi på europæisk plan overveje, hvilke supplerende instrumenter der skal anvendes. Vi forstår at værdsætte hr. Ebner fra Sydtyrol - vores repræsentant her i Parlamentet. Nu er man klar over, at der også tales tysk i Italien og Belgien.
Ved at tale på mit eget sprog ville jeg gerne have fremhævet virkeligheden i denne Europæiske Union, som vi alle er ved at opbygge ud fra respekten for vores egen kulturelle mangfoldighed. Det er min opfattelse, at vi alle - ikke kun grønne miljøfolk - er bekymrede, når naturens mangfoldighed er truet på grund af menneskets handlinger. Imidlertid glemmer vi i mange tilfælde den menneskelige biologiske mangfoldighed. En af de grundlæggende manifestationer herfor er netop de forskellige sprog og kulturer, som i nogle tilfælde ikke respekteres eller beskyttes, men snarere forsøges afskaffet af hensyn til ensartethedens kommercielle bekvemmelighed og globaliseringstendenserne.
Hr. formand, mine damer og herrer, jeg sender de varmeste lykønskninger til hr. Ebner med hans betænkning, der rejser det centrale demokratiske spørgsmål om forholdet mellem grundlæggende frihedsrettigheder og brugen af ens eget sprog. Jeg vil sige - og det er meget sigende - at ordførerens frihedsrettigheder i en vis forstand er blevet krænket her i Parlamentet. Da hr. Ebner nævnte sin region, kaldte han den med rette for Südtirol, og i den italienske oversættelse blev der foretaget en korrigering til det bureaukratiske navn, der er fastsat af den italienske centralmagt, således at der fejlagtigt kom til at stå "Alto Adige".
Jeg vil fortsætte og runde af på mit modersmål piemontesisk: 'Voeui bin rimarqué si ma son che in Piemunt, che l'è la milliarder regiùn, ancöi as parlan ?. ancura - a parte el piemunteis, che l'è na lingua straordinaria con una bela literatüra e na gramatica che risale adiritüra al Setzent - due aute lingue minuritarie: lusitan e il valzer che s'parla anche in Valdusta. Tant'el piemunteis que le aute lingue minuritarie l'han sübi e sübissen ancura adess, en tel 2003, n'upressiùn gravusa da la parte de le Stat centralista italian, e l'è certament l'un dei mutivu per ingagèr nost cumbatiment per uteign sübit il federalismo, in Italia, e duman la piena libertà e l'autonomia del nost bel Piemonte e de la Padania libera.
(Jeg vil gerne tilføje, at i regionen Piemonte, som jeg kommer fra, taler man ikke kun fortsat piemontesisk - der er et usædvanligt sprog med en skøn litteratur og en sprogbrug, der går helt tilbage til det attende århundrede - idet de to andre mindretalssprog ladinsk og walsisk også fortsat tales i Aosta-dalen. Både piemontesisk og de andre to mindretalssprog har lidt skade, og her i 2003 lider de fortsat under alvorlig undertrykkelse fra den italienske centralmagt, og det er bestemt en blandt flere gode grunde til at kæmpe for at indføre føderalisme i Italien her og nu og forlange total frihed og uafhængighed for vores skønne region Piemonte samt for et frit Padania.)
Jeg vil gerne takke hr. Ebner hjerteligt for hans initiativ til denne betænkning. Han er ligesom hr. Grosch, som allerede har været på talerstolen, en repræsentant for et mindretalssprog i PPE-DE-Gruppen. Jeg synes, at Sydtyrol og Østbelgien foruden andre områder er to mønstereksempler på, at mindretal ikke destabiliserer, men er en berigelse og også har en brobyggerfunktion. I Østbelgien og Sydtyrol er der hørbar og frem for alt også synlig mangesprogethed. Denne synlige mangesprogethed har vi endnu ikke opnået her i Parlamentet. Det, som vi kan læse her, er alt sammen kun på ét sprog. 
Alligevel er der i vores 15 medlemsstaters og i de 10 tiltrædelseslandes stabile demokratier restriktive reflekser over for mindretal og deres sprog, mest af historiske årsager. Jeg vil gerne sige tydeligt, at der ikke findes nogen separatistiske eller ektremistiske sprog. Der er muligvis separatistiske eller ekstremistiske personer. Dem skal man beskæftige sig indgående med politisk eller strafferetligt. Derfor kan sproglige mindretal som sådan ikke udsættes for hovedmistanke om, at de gennem brugen af et sprog eventuelt vil kunne true den nationale enhed. Efter min mening er det derfor også yderst uforståeligt, at ikke alle medlemsstater har ratificeret chartret for regional- og mindretalssprog og Europarådets rammekonvention om beskyttelse af nationale mindretal. Jeg vil godt opfordre de resterende stater til at gøre dette. Det udgør ingen trussel mod den nationale enhed eller den territoriale integritet. Den, som har problemer med dette, udsætter snarere sig selv for mistanke om at være meget usikker og tro, at ens eget sprog og ens egen kultur åbenbart kun kan sikres ved at forhindre udbredelsen af andre og ikke ved i sig selv at være attraktiv. Jeg vil godt bede de tøvende om at udvise lidt mere mod.
Mange kolleger har under forhandlingen ment, at tegnsprog burde støttes inden for rammerne af sundhedsmidlerne. Jeg mener, at man herved ville krænke de hørehandicappedes og dette mindretals rettigheder dybt. Tegnsprog er ingen krykke, ingen kørestol. Det er ikke kun et sprog for 15.000 mennesker, men også - det bør vi tage med i betragtning - det eneste sprog for 15.000 mennesker, på hvilket de vil kunne føre en samtale. At de anerkendes her som et sprogligt mindretal, og det bliver gjort klart for dem, at deres sprog også er en del af de europæiske sprogs mangfoldighed og rigdom, vil jeg gerne takke alle dem for, som har bidraget til denne betænkning.
Jeg sætter pris på Kommissionens omhyggelige tilgang og lykønsker kommissæren med hendes grundige og omfattende høring. Vi skal imidlertid være forsigtige. Hvis revisionen af direktivet udskydes alt for længe, vil det hæmme et fremskridt inden for industrien. Vi skal ikke afvige fra de grundlæggende principper i det aktuelle direktiv, der i høj grad bygger på selvregulering, og som ikke er alt for præskriptivt. På samme måde som vi ikke kontrollerer, hvilke bøger folk måtte ønske at købe i en boghandel, skal vi heller ikke forsøge at kontrollere, hvad de ser i fjernsynet. Jeg er derfor overbevist om, at en alt for emsig brug af kvoter samt alt for detaljerede definitioner er forkert. Frem for alt skal vi kun regulere og øve indflydelse på europæisk plan, for så vidt angår ting, der har transeuropæisk betydning.
Jeg er lige så ivrig som de øvrige parlamentsmedlemmer efter at fremme europæisk indhold i fjernsynet, skønt det primært kan fremmes ved hjælp af Media Plus-programmet. Jeg vil også opfordre Kommissionen til at undersøge, hvordan man kan sikre, at kanaler som EuroNews og ARTE blomstrer og udvikler sig. De er medvirkende til at skabe en europæisk fjernsynsidentitet og hjælpe borgerne med at værdsætte og forstå den europæiske dimension i deres liv. Specielt EuroNews giver europæere og verdensborgere et europæisk nyhedsperspektiv frem for et rent nationalt eller amerikansk perspektiv.
Endelig vil jeg rejse spørgsmålet om de europæiske statsborgere - ofte, men ikke udelukkende pensionister - der flytter ned til en plads i solen. Spanien, Grækenland, Portugal, Italien og Frankrig er bestemt dejlige og gæstfri lande, men for de folk, der kommer fra den nordlige del af Europa, er det rart at se fjernsprogrammer fra hjemlandet og måske se deres eget landshold spille en fodboldkamp. Mange gør dette ved at omgå loven og modtage satellittransmitterede fjernsynsudsendelser fra deres hjemland. Ofte ignorerer de kontraktmæssige betingelser eller benytter sig af piratteknologi. Det er måske ikke noget stort problem, men som fornuftige lovgivere bør vi kunne udforme fornuftige love, der gør det muligt for borgerne at holde sig inden for lovens rammer i stedet for at bevæge sig ind på et gråt marked.
Inden for rammerne af sit arbejdsprogram har Kommissionen afholdt en række offentlige høringer i april og juni, og de berørte parter er blevet opfordret til at deltage i de offentlige debatter ved at svare på detaljerede spørgsmål og fremsende svarene til os. Vi har modtaget 160 skriftlige bidrag, som alle kan ses på Kommissionens websted med undtagelse af en række bidrag, som ophavsmændene har anmodet om skal være fortrolige. På grundlag af en analyse af resultaterne af høringen vil Kommissionen i slutningen af 2003 eller begyndelsen af 2004 fremsende en meddelelse om den fremtidige audiovisuelle politik til Parlamentet og Rådet sammen med eventuelle forslag.
En af udfordringerne i den fornyede gennemgang er at tage højde for den teknologiske innovation. Jeg tænker her på Rådets henstilling af 24. september 1998 om beskyttelse af mindreårige og den menneskelige værdighed i forbindelse med audiovisuelle tjenester og informationstjenester, som er det vigtigste retslige instrument, der skal anvendes på indholdet af de elektroniske audiovisuelle tjenester på internettet. Kommissionen vil ved genoptagelsen af arbejdet offentliggøre en anden rapport om iværksættelsen af henstillingen på grundlag af et spørgeskema, som er blevet sendt til medlemsstaterne. Rapporten skal gøre rede for fremskridtene, gøre en direkte sammenligning mulig og også inddrage de nye medlemsstater.
Hr. Perry rejser i betænkningen flere spørgsmål, som jeg vil svare på uden naturligvis at foregribe igangværende høringer. Det drejer sig først og fremmest om anvendelsesområdet for direktivet, punkt 7-12. Hr. Perry taler for, at definitionen af det audiovisuelle indhold bør udvides til at omfatte teknisk mediekonvergens. Så længe tv-radiospredningstjenesterne imidlertid har forskellig vigtighed og indvirkning i vores samfund, er det vanskeligt at opnå enighed om begrebet indhold uden grænser. Det har høringen for øvrigt vist. Mens informationssamfundets tjenester er i en tidlig udviklingsfase, er det efter min mening uhensigtsmæssigt i den nuværende forhandlingsfase at anvende den detaljerede fremgangsmåde i direktivet. Det første, der skal gøres, er at kontrollere, om direktivet kan give et passende retsgrundlag for de kommende år, eller om det er nødvendigt at ændre det, hvilket vil ske i henstillingen.
Hvad angår den arbejdsgruppe af nationale regulerende instanser, der er nævnt i punkt 19, har Kommissionen allerede afholdt et møde med de regulerende instanser i marts, og det næste møde er fastsat til den 14. oktober. En række medlemsstater finder det imidlertid ikke nødvendigt at oprette et yderligere udvalg og har allerede givet udtryk for frygt for, at dette udvalg kommer til at lave det samme arbejde, som andre allerede har udført. Jeg er ikke tilhænger af, at de offentlige og private tv-spredningsforetagender deltager regelmæssigt, men jeg mener, at de skal inviteres på ad hoc-basis, som vi gør for øjeblikket.
Jeg går videre til punkt 28, der omhandler kanaler med en fælleseuropæisk dimension. Jeg tror ikke, at Kommissionen er tilbøjelig til at tage et initiativ på dette område. For øvrigt er det vanskeligt at se, at Kommissionen vil kunne finansiere nye undersøgelser om dette emne i lyset af de skuffende resultater af en undersøgelse om mulighederne for at anvende digitale platforme for temakanaler. Når dette er sagt, vil vi fortsat bidrage indirekte til oprettelse af kanaler med en fælleseuropæisk dimension ved at iværksætte et hensigtsmæssigt retsgrundlag og ved at støtte oprettelse og udsendelse af europæiske programmer.
Vedrørende spørgsmålet om tv for handicappede, der er nævnt i punkt 34, behandler direktivet hovedsageligt aspekter vedrørende indholdet, og spørgsmålet om handicappede omhandles ikke formelt i rapporten om gennemførelse af direktivet, da det ikke hører under direktivets anvendelsesområde. Det er op til medlemsstaterne at anvende subsidiaritetsprincippet på dette område. Når dette er sagt, er det meget vigtigt, at handicappede får adgang til tv-tjenester. Kommissionens tjenestegrene har modtaget mange bidrag om disse væsentlige spørgsmål, og alle bidrag kan ses på Kommissionens websted. De kan ligeledes finde bidrag fra organisationer, der repræsenterer de handicappede. For at komme videre vil vi sammen med Royal National Institute for the Deaf People og Royal National Institute for the Blind i Det Forenede Kongerige den 21. oktober afholde en rundbordssamtale og opfordre medlemsstaterne til at udarbejde en rapport om situationen i den enkelte medlemsstat. Vi vil således fortsætte på denne måde, og jeg vil for øvrigt også sige til Dem, at Generaldirektoratet for Informationssamfundet har oprettet en arbejdsgruppe, der er døbt "Inclusive Communications". Dette aspekt er således taget i betragtning.
Til sidst kan jeg vedrørende mediekoncentration, der behandles i punkt 36 til 42, tilslutte mig tanken i Perry-betænkningen om, at pluralisme inden for tv-radiospredning er en vigtig garant for demokrati. Denne tanke afspejles til fulde i chartret om grundlæggende rettigheder. Jeg vil også understrege, at et af de spørgsmål, der behandles i grønbogen fra maj 2003 om tjenester af almen interesse, netop drejer sig om beskyttelse af pluralisme. Alle berørte parter opfordres til at fremsende deres kommentarer inden den 15 september. Kommissionen fastlægger den fremtidige politik for pluralisme på grundlag af konklusionerne af høringsprocessen.
Vi samarbejdede med ordføreren hr. Perry, og vi har heldigvis haft en fælles tilgang. Kommissionen skal være særlig opmærksom på hr. Perrys individuelle forslag, hvis vi skal gøre endnu et fremskridt med hensyn til de indbyrdes forbundne problemer, der findes for hele den audiovisuelle sektor. Dette års beretning havde en ekstra interessant faktor sammenlignet med tidligere års beretninger, fordi bilaget indeholder et forslag om et arbejdsprogram med bestemmelser om udvikling af en dialog med de individuelle nationale agenturer såsom radio- og fjernsynsorganisationer, uafhængige tilsynsmyndigheder osv.
En anden konklusion, som vi stort set er enige om, er de audiovisuelle mediers dobbeltrolle. De er en økonomisk vare, og derfor er de forbundet med konkurrencespørgsmålet og med spørgsmålet om at fremme vidensamfundet gennem Lissabon-politikken. Der er derfor brug for en komplet koordinering på dette område. Samtidig er de en kulturel vare, og når de fremmes, skal der på den ene side tages hensyn til offentlighedens interesser såsom beskyttelse af mindreårige og den kulturelle mangfoldighed. På den anden side skal der tages tværgående hensyn til den europæiske interesse, ligesom den europæiske identitet skal beskyttes mod ikke-europæiske standarder - i særdeleshed amerikanske standarder. Vi er nødt til at indse, at truslen fra det kommercielle underskud på markedet for audiovisuelle medier sammenlignet med de tilsvarende amerikanske produkter er direkte forbundet med Europas fremtid.
Trinvise forbedringer af direktivet er uden tvivl nødvendige for at tage højde for den teknologiske udvikling, men man skal sikre, at sådanne reguleringer ikke sker på en forhastet måde. Hvis man ser objektivt på situationen på det audiovisuelle marked, kan man konstatere, at de nationale markeder gradvist tilpasser sig den nye teknologi. Således har den nylige teknologiske udvikling ikke betydet en egentlig omvæltning for det audiovisuelle landskab, der stadig hovedsageligt er præget af det traditionelle tv. Enhver fremtidig udvikling i direktivet må under ingen omstændigheder føre til en omvæltning af indholdet. En revision, der sætter spørgsmålstegn ved de kulturelle målsætninger, som alle medlemsstaterne var blevet enige om, under påskud af at ville udvide direktivets anvendelsesområde til alle for tv-radiospredningsmedier, gik i virkeligheden ud på fuldstændig at ændre direktivets oprindelige mål, som var at beskytte og fremme den kulturelle mangfoldighed. De væsentlige bestemmelser i direktivet må ikke betvivles. Principper såsom fremme af fri bevægelighed for og udsendelse af europæiske programmer i Europa, produktion og udsendelse af uafhængige programmer, eksistensen af kvoter for udsendelse af europæiske programmer, garanti for beskyttelse af mindreårige og forholdsregler mod for mange reklamer skal fortsat ligge til grund for den audiovisuelle fællesskabspolitik.
Direktivet om fjernsyn uden grænser er et retsligt instrument, der har vist sit værd, og som i dag anvendes tilfredsstillende. Det er kun berettiget at revidere det, hvis det betyder reelle forbedringer på en række punkter som f.eks. det bekymrende spørgsmål om mediekoncentration, som naturligvis er en trussel mod pluralismen. Direktivet skal blive ved med at være et effektivt redskab til fremme af den kulturelle mangfoldighed og må ikke blive et retsligt instrument, der udelukkende fremmer kommercielle kanaler, hvor vi f.eks. kommer til at se en kontinuerlig strøm af reklamer, der ødelægger de programmer, der sendes. Til de økonomiske og finansielle spørgsmål, der selvfølgelig er vigtige, kommer spørgsmålet om vores kulturer, identiteter og de værdier, som vi tror på.
Der stilles store krav også til de regler, som sikkert ikke kun skal fastlægges inden for rammerne af fjernsynsdirektivet, men som også skal vedtages parallelt hermed. Dette skal ske for at modvirke en koncentration af økonomisk magt, mediemagt og i sidste ende også politisk magt. Vi har her at gøre med en udvikling, som gør det tydeligt, at der også på europæisk plan skal sættes grænser for den mediekoncentration, som i praksis udgør en trussel mod pluralismen. De instrumenter, som er til rådighed på nationalt plan - vi kan se det ved at kaste et blik på Italien - er i hvert fald ikke tilstrækkelige.
Til sidst vil jeg gerne sige, at jeg er glad for, at mit forslag om et paneuropæisk børnenetværk har fået stor støtte. Det er en god måde til at fremme distribueringen af europæiske produktioner for børn, da tv-radiospredningsvirksomheder fra medlemsstaterne og kandidatlandene er tilsluttet det. Der er produceret fortræffelige børnefilm i Europa. Vi nu ser, at den nationale produktion af gode film er steget markant i mit land, hvilket jeg læste den formiddag, vi rejste tilbage fra filmfestivalen i Venedig. Vi ser endvidere, at andelen af de nederlandske film ved biografbesøg er steget med omkring 6 %, især blandt de unge. Det skyldes et fornyende koncept, som især sigter på at vise producenterne, at de laver film for et bestemt publikum, med andre ord et publikumsorienteret koncept. Jeg kan derfor kun være optimistisk, hvad angår bevarelsen af vores kulturelle mangfoldighed i medierne, og her kan "fjernsyn uden grænser" og naturligvis Europa absolut spille en rolle.
Det, der bekymrer mig, er den manglende definition af et "program". Direktivet om fjernsyn uden grænser giver en negativ definition. Vi får at vide, hvad det ikke er. Det er ikke oplysning, det er ikke reklame, det er ikke dit, og det er ikke dat. Det produceres af X eller fremstilles af Y. Jeg ville foretrække at vide, hvad det er, og det tror jeg også, at mange, der arbejder i branchen, gør. Det gør det måske lettere at afklare den debat om reality tv, der for tiden føres i Frankrig og andre lande i Europa. Problemet er at definere omfanget af audiovisuelle programmer. Nogle programmer er lette at definere, såsom dokumentarfilm og film, men det er de ikke alle sammen. Jeg ved ikke, hvordan reality tv skal defineres. Det er et stort problem.
Det andet punkt, som debatten efter min mening rejser, er den fri bevægelighed for programmerne. Den fri bevægelighed for programmerne og kunstnerne, som jeg understregede med betænkningen om udøvende kunst, er et tilbagevendende problem på kulturområdet. I forbindelse med direktivet om fjernsyn uden grænser forstærkes det af koncentrationen og sektorens ikke-nationale karakter. Hvordan skal man gennemføre ikke-nationale programmer i de enkelte medlemsstater? Vi skal udtale os om dette grundlæggende problem.
Hr. formand, det grundlæggende problem i den nuværende audiovisuelle debat er, at vi ikke tør definere, hvilken kvalitet vi ønsker at beskytte. Når vi f.eks. taler om europæiske programmer, inddrager vi fuldstændig latterlige talkshows og foregiver, at det drejer sig om europæiske produktioner. Så længe vi ikke har mod til at definere - og her har Geneviève Fraisse ret - hvad et program er, det vil sige det, vi kan acceptere, er vores tv-spredningstjenester ikke i stand til at beskytte europæiske produktioner og programmer i Europa af mangel på passende instrumenter.
Vi står således over for en større politisk kamp om dette spørgsmål. Kampen finder sted i USA, hvor der er gået hårknude i samarbejdet mellem Kongressen og myndigheden, og i Europa, hvor alvorlige problemer i England har tiltrukket vores opmærksomhed, ligesom mange har hørt om problemerne i Italien. De skal imidlertid ikke tro, at ændringsforslagene fra hr. Volcic og jeg selv, der indeholder en opfordring til Parlamentet og Kommissionen om at vedtage en foranstaltning, et direktiv, i overensstemmelse med det, der tilmed blev vedtaget af Parlamentet i november, udelukkende var dikteret af italienske spørgsmål. Der er i sandhed et langt større og mere vidtgående spørgsmål, der berører hele Europa, nemlig spørgsmålet om civilisation. Hvis vi ønsker, at Fællesskabet skal bygge på liberale principper, er dette et af de første punkter, der skal reguleres i en ånd af frihed og respekt for alle meninger.
Hr. formand, fru kommissær, kære kolleger, jeg takker hr. Perry for hans betænkning, og det gør jeg især, fordi han eftertrykkeligt har krævet en revision af fjernsynsdirektivet, men med det formål at bevare og fremme netop den kulturelle mangfoldighed i Europa i en tid med teknologiske konvergenser. Indholdet er nemlig ikke længere kun afhængig af fjernsynsmediet, men på samme måde af mange andre teknologiske medier. Hvis vi vil bevare mangfoldigheden, skal vi finde ud af, hvordan vi når frem til en fælles bestemmelse, som opfylder de forskellige krav, også i en differentieret proces.
Jeg vil gerne komme ind på to emner, og det første er mediepluralisme. Her i Parlamentet har vi meget eftertrykkeligt, senest den 10. november 2002, talt for en kraftigere støtte til og understøttelse af mediemangfoldigheden i Europa og imod en overmåde stor mediekoncentration. Jeg beder meget indtrængende Kommissionen om at leve op til dette votum fra Parlamentet og fremlægge de relevante arbejder. Ændringsforslag 10, som blev fremlagt i dag, kan PPE-DE-Gruppen ikke støtte, da det udelukkende udpeger et instrument, nemlig direktivets instrument. Vi vil kun nå frem til et resultat i disse spørgsmål, hvis vi formår at bringe medlemsstaternes og EU's kompetencer i en rimelig og saglig korrekt balance. Derfor har vi af mediepluralistiske årsager brug for en løsning, hvilket vi krævede i vores beslutning fra november.
Hr. formand, fru kommissær, vi har nu allerede hørt mange svar på anvendelsen af fjernsynsdirektivet, men også mange spørgsmål, og jeg mener, at der bør og skal gennemføres ændringer. Grundprincipperne som f.eks. forpligtelsen til at beskytte mediernes kulturelle mangfoldighed for at opretholde meningsfrihed, meningsmangfoldighed, pluralisme, kreativitet og ret til fri adgang til informationer skal ubetinget sikres. Den offentlige retlige radio skal leve op til dens dannelsesopgave, og jeg mener her, at kvoten for transmission af europæiske udsendelser og værker af uafhængige producenter kunne forhøjes. Dette ønske vil jeg gerne tilslutte mig. Imidlertid skal det defineres klart, hvad man forstår ved et europæisk værk og en uafhængig producent, således at man kan arbejde med og anvende det i praksis.
Mine damer og herre, den europæiske audiovisuelle industri skal efter min mening frem for alt være en industri med høj kvalitet. Som mor til to små børn eftersøger jeg naturligvis børneprogrammer og tegnefilm - så mine børn kan se programmer, der ikke sårer deres følelser, og som ikke er skadelige for mindreårige - og jeg finder ofte, at disse programmer eller tegnefilm, som er beregnet til de helt små børn, er meget mere voldelige end noget, som jeg selv ville se. Ofte husker jeg, at jeg som lille hørte de voksne tale om, at tegnefilm som Bambi og Pinocchio ikke var egnet for os, men nu er den slags langt de mest etiske programmer, vi kan finde.
Jeg mener, at vi med betænkningen om kultursektoren tager et sådant skridt i den rigtige retning. Vi har udvidet vores politik i tværgående retning med visse vigtige indrømmelser vedrørende betingelser for de europæiske statsborgeres produktion og forbrug af kulturelle produkter og tjenester. Under udarbejdelsen af denne betænkning og under dialogen i kulturudvalget med alle de ærede medlemmer, som jeg takker for deres deltagelse, påviste vi skabelsens og kunstnernes store betydning som en primær kilde til kulturelle produkters merværdi. Vi tog hensyn til kulturens vigtige økonomiske dimension i vore dage, til dens rolle i den økonomiske udvikling af regioner og byer samt til dens bidrag til BNP og til arbejdsmarkedet. Vi bemærkede de revolutionerende ændringer som følge af nye teknologier i mange af de kulturelle industriers sektorer - f.eks. inden for musik, publikationer og den audiovisuelle sektor. Vi havde indgående diskussioner om betydningen af europæiske produkters konkurrenceevne sammenlignet med produkter fra andre lande i verden, om den internationale handels uligheder og om den tætte forbindelse mellem kulturarv og turisme. De europæiske statsborgere forbruger hvert år millioner af diske og bøger og køber millioner af billetter til biografer og koncerter. Alt dette udgør til sammen deres kulturelle diæt og former deres profil og deres kulturelle identitet.
Borgerne ser også fjernsynsprogrammer. De modtager oplysninger og påvirkning fra internettet gennem en overvældende mængde af materiale, som vi kalder indhold. På denne måde vælger, dyrker og fremmer de den ene eller den anden form for kunst og kultur samt forskellige former for æstetik og kvalitet i tæt afhængighed af uddannelse og deres personlige udvikling. Det er en kompliceret kulturel proces, der kendetegner borgernes hverdag, og vi skal ikke ignorere den brede politiske betydning og vægten heraf.
Endvidere giver udvidelsen Europa en endnu større kulturel dimension samt større mangfoldighed. Det indre marked vokser. Kunstnernes værker skal passere en række forhindringer såsom problemer i forbindelse med distribution og markedsføring samt omfattende piratkopiering, inden de når ud til den europæiske offentlighed. Vi leder efter europæisk merværdi, og det gælder også for de tusindvis af små og mellemstore virksomheder, der arbejder i de forskellige sektorer. Til dette formål har vi stillet en række forslag til Kommissionen. Der er mange af dem, og jeg vil blot nævne tre.
Det er en skam, at man ikke altid gør sig klart, hvilken økonomisk vægt de europæiske kulturindustrier har. Jeg tænker på det audiovisuelle område, musik og forlagsvirksomhed. I en undersøgelse fra 2001 om beskæftigelsesmulighederne i denne sektor anslog man, at 4,8 millioner personer var beskæftiget i de kreative industrier i bred betydning, hvilket er 3,1 % i EU. Den europæiske audiovisuelle sektor beskæftiger direkte mere end 1 million mennesker. Endvidere bidrager kulturindustrierne ud over at bidrage til mangfoldigheden i stor udstrækning til økonomien.
De kender alle Media-programmet og det arbejde, som vi gør for filmen. Men vidste De f.eks., at i programmet Kultur 2000 har 1.300 oversættelser i de seneste år nydt godt af støtten til forlag til fremme af oversættelser af litteratur? Vidste De, at en stor del af midlerne i strukturfondene anvendes til at udvikle kulturindustrien? Således har EFRU i den svenske by Hultsfred medfinansieret projekter til udvikling af musicalindustrien. Byen er derefter blevet rockens hovedstad i Sverige! Det viser, at EU-støtte kan føre til en fælles og koncentreret udvikling af kulturindustrierne. De anmoder for øvrigt i betænkningen om en meddelelse om strukturfondene og kulturen, som skulle understrege denne form for aktioner.
Jeg vil også fremhæve, at vi fra 2002 har lavet forsøgmæssige foranstaltninger, der skal støtte musik- og bogindustrierne. Vi forsøger f.eks. at udvikle eksport af europæisk musik ud over Europa. De kan således konstatere, mine damer og herrer, at kulturindustrierne ikke kun støttes af EU-programmer og -aktioner. Jeg kan tilføje, at vi snart får en enestående lejlighed til at styrke denne aktion, når vi skal drøfte en forlængelse af Media-progammet og kulturprogrammerne og den nye generation af EU-programmerne. Der skal i denne forbindelse med Parlamentets hjælp planlægges en meget systematisk aktion, således at kreativiteten på dette område fremmer den økonomiske og kulturelle mangfoldighed og således vores europæiske rødder.
Udvalget om Industripolitik, Eksterne Økonomiske Forbindelser, Forskning og Energi vil gerne have medlemsstaterne til at undersøge, hvilke politiske instrumenter der kan bruges til at fremme kultursektoren. Parlamentet har tidligere fremhævet nødvendigheden af at reducere den lovgivningsmæssige og administrative byrde for SMV'er for at forenkle indsamlingen af data i forbindelse med skatteinddrivelse samt for at reducere det unødvendige bureaukrati for specielt de selvstændige og de mindre virksomheder.
Endvidere er det også nødvendigt at begrænse kommercialiseringen af kulturen. Måske husker De, at et af de bedste museer i verden, som er beliggende i en af vores medlemsstater, for nogle år siden efter lukketid udlejede lokaler - hvori nogle af menneskehedens største værker var udstillet - til afholdelse af bryllupper og andre fester. Det var et deprimerende og alarmerende eksempel. I EU bør den økonomiske udnyttelse af de kulturelle ressourcer være forligelig med deres historiske og kunstneriske værdighed.
Hr. formand, fru kommissær, kære kolleger, allerførst vil jeg udtrykke min anerkendelse af fru Zorbas gode initiativ. Vi har samarbejdet godt med hende, og det lykkedes os ved hjælp af et spørgeskema at få en grundig indsigt i kulturindustrien. Det er tydeligt, at der stadig er meget, der kan forbedres, i hvert fald på europæisk plan. Kulturindustrien har nemlig stor økonomisk betydning og skaber meget beskæftigelse. På dette grundlag vil jeg derfor gerne opfordre til, at kultur kommer til at spille en større rolle i strukturfondene. Det kan især de små og mellemstore virksomheder have fordel af. Men kultur er også udtryk for vores nationale identitet. I et forenet og snart udvidet Europa er det vigtigt, at vi er opmærksomme på denne kulturelle mangfoldighed. Museer forsøger på alle mulige områder at benytte sig af dette, men desværre hindres de i de fleste europæiske lande af de til tider urimelige præmier, de må betale for at forsikre de værker, der udstilles. I lande, hvor dette ikke er tilfældet, har museerne en stor fordel, når vigtige udstillinger skal arrangeres. Efter min mening er dette en klar form for konkurrenceforvridning, som skal bekæmpes. Derfor opfordrer jeg Kommissionen til at kortlægge forskellene i erstatningsordningerne i de nuværende og i de fremtidige medlemsstater og derefter stille et forslag om mere strømlinede ordninger.
Under disse omstændigheder er det meget farligt at nærme sig kulturen udtrykt i industrien, markedet og merværdi, som om der var tale om biler eller appelsiner. I betænkningen gives der naturligvis udtryk for nogen bekymring vedrørende den kulturelle mangfoldighed. Det er imidlertid ikke denne bekymring, der bestemmer betænkningens indhold. Det er bekymringen over, at de europæiske kunstmarkeder har mistet en væsentlig del af det globale marked, og at EU endnu ikke har udviklet sit potentiale, for så vidt angår handelen med kulturelle varer. Man mener, at virksomhedssammenslutninger er farlige - ikke fordi de resulterer i monopolsituationer, men fordi de er en trussel mod markedets gennemsigtighed. Selv piratkopiering fordømmes ikke som et tyveri af intellektuelt arbejde, men fordi den berøver disse industrier enorme indtægter, hvilket har konsekvenser for de fremtidige investeringer.
Hr. formand, mine damer og herrer. Jeg kan kun takke ordføreren for hendes udmærkede arbejde, der er yderst præcist og detaljeret. For det første satte jeg pris på de værdier, der danner grundlaget for selve betænkningen - med andre ord behovet for at anerkende, at kulturen spiller en fremtrædende rolle i den europæiske forfatning. Devisen "forenet i mangfoldighed" giver kun mening, når den fortolkes i lyset af den rigdom og mangfoldighed af identiteter samt kulturelle og historiske rødder, der er kernen i vores europæiske identitet.
Alt for ofte er der imidlertid tale om, at den europæiske kulturarv enten ikke anerkendes eller udnyttes i tilstrækkelig grad, skønt der ikke hersker tvivl om, at den repræsenterer et område med et stort potentiale - ikke mindst fra en økonomisk synsvinkel. Jeg er helt enig i, at vi først skal gennemføre en omfattende undersøgelse med henblik på at udarbejde en europæisk plan over industrier, kulturproduktioner og aktiviteter, og at vi derefter skal lave en ægte fortegnelse over den europæiske kunstneriske og kulturelle arv. Det vil være et fremskridt i forhold til selv den nære fortid, hvor Kommissionen erklærede, at den hverken havde de fornødne instrumenter eller den fornødne kompetence, hvorved den relegerede kulturen og gjorde den til et rent nationalt ansvar.
Hr. formand, betænkningen fra min ærede ven, fru Zorba, giver os endnu en vigtig mulighed for at forstå, hvilken betydning en udvikling af kulturindustrierne har for EU's økonomiske og politiske mål, samt for at reflektere over vores forpligtelser på fællesskabsniveau såvel som på nationalt og lokalt plan. Deres bidrag til Lissabon-målene er ubestridt. Bortset fra at skabe velstand og job er kulturindustrierne ifølge deres natur med til at fremme initiativer og innovation, der er værdifulde faktorer for den europæiske økonomis konkurrenceevne. Deres udvikling kan også i særlig grad medvirke til at vende isolationen gennem en udvikling af lokalsamfundene, fordi den udnytter deres komparative fordele og let kan benyttes til at udvikle og fremme turismen.
Jeg vil også gerne påpege, at kulturindustrierne har sektorer, der kan skabe beskæftigelsesmuligheder for især de arbejdsløse, f.eks. unge kunstnere eller kvinder samt handicappede. Derfor er jeg enig med ordføreren i, at man skal udnytte strukturfondenes kulturelle bidrag - specielt her i forbindelse med midtvejsevalueringen af programmeringsperioden 2000-2006 - til at træffe tillægs- eller afhjælpningsforanstaltninger og f.eks. fremme erhvervsuddannelser samt selvfølgelig de videregående uddannelser, fordi de i mange lande som f.eks. Grækenland er utilstrækkelige.
Hr. formand, kære kolleger, adskillige journalister har fortalt mig, at Plenum Aktuell, som sammenfatter de seneste dages forhandlinger på tysk, er faldet specielt dårligt ud. Hverken mandagens Basel II eller den forhandling om konventets resultat, som mange af os stadig anser for at være historisk, er indeholdt i den tyske udgave. Indtil i formiddags, det vil sige kl. 11.00, forelå der overhovedet ingen rapportering. Det skyldes antagelig reorganiseringen af pressetjenesten. Jeg mener ikke, at det er et godt tegn for kvaliteten af rapporteringen fra vores forhandlinger, og jeg ville blive glad, hvis De som formand kunne iværksætte en relevant undersøgelse.