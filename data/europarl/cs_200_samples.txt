Včera v Radě ve složení pro zemědělství a v COMAGRI jsem rovněž oznámila, že 280 milionů EUR bude určeno pro zemědělce v oblasti výroby mléka. Aby bylo možné vyplatit tyto peníze rychle, potřebuji jen právní základ v článku 186. Představa je taková, že peníze budou přiděleny do národních finančních rámců na základě produkce v období 2008-9 a samozřejmě při dodržení stropu vnitrostátních kvót, a budou nediskriminačním způsobem přiděleny těm zemědělcům zabývajícím se výrobou mléka, které krize postihla nejvíce. Abychom však mohli využít této možnosti, musíme zařadit mléko do působnosti článku 186.
Když říkám, že jsem oznámila možnost nabídnout 280 milionů EUR, musíte si uvědomit, že rozpočtový orgán, jímž je Evropský parlament a Rada ve složení pro finanční věci, bude muset o této částce rozhodnout na zasedání ECOFIN dne 19. listopadu. Včera jsem ještě uvedla, že toto jsou poslední peníze, které mám v kapse, s výjimkou 300 milionů EUR, které potřebujeme jako nárazník, abychom se vyhnuli finanční kázni. Je důležité, abych vám jasně sdělila, že článek 186 není carte blanche, díky které by se dalo navrhovat cokoli, co Komisi může napadnout. V této fázi mohu jedině říci, že soukromé skladování různých produktů - což by se mohlo týkat i sýrů - připadá v úvahu za předpokladu, že situace na trhu je taková, abychom je mohli obhájit.
jménem skupiny ECR. - Pane předsedající, úvodem bych chtěl říci, že toto rozhodnutí samozřejmě vítám, a myslím si, že včerejší večerní rozprava ve výboru a dnes večer v plénu nám umožní vnést do situace více jasnosti. Skutečností, a myslím si, že i příčinou frustrace, kterou mnozí producenti mléka cítí, je fakt, že zatímco již do určité míry viděli to, co tu pan Lyon nazval zelenými výhonky, tyto peníze jim ještě nedorazily na bankovní účty. Z toho jsou producenti mléka do určité míry frustrovaní. Mnoho z nich je už dlouho pod finančním tlakem. Je dobré a užitečné, že o tom můžeme hovořit, protože já nyní souhlasím s potřebou aktualizovat článek 186, abychom tyto peníze dostali co možná nejrychleji k producentům. Myslím, že to je výzva.
V době, kdy se tak vychvaluje Lisabonská smlouva, se můžeme jen divit, že chcete uplatňovat tento článek 186 nařízení, který vám poskytne plné pravomoci. Ale vy jste tyto plné pravomoci jste měli a právě tyto plné pravomoci vám umožnily rozhodnout o liberalizaci kvót, což nás zatahuje do krize, kterou dnes prožíváme, a těží z toho pouze výrobci a distributoři. Neboť i dnes Evropský účetní dvůr poukazuje na to, že v letech 2000 až 2007 se spotřebitelské ceny mléka zvýšily o 17 %, zatímco ceny producentů klesly o 6 %.
(HU) Paní komisařko, budu pochopitelně hlasovat pro návrh, i když si uvědomuji, že tato pomoc nevyřeší situaci zemědělců. Mám však tři otázky. Ta první je následující. Jaké je poučení z této krize? Poučili jsme se z ní vůbec? Paní komisařko, krize nebyla způsobena žádnou přírodní katastrofou tsunami nebo podobnou událostí, ale celou řadou špatných rozhodnutí a naprosto selhávající zemědělskou politikou. Podíváme-li se na budoucnost, co můžete zemědělcům slíbit? Jak se mají v budoucnu vyhnout podobné krizi? Chtěla bych od vás slyšet jednoznačnou a podrobnou odpověď.
A teď k mé další otázce. Včera na slyšení ve výboru jste uvedla, že členské státy mohou tuto částku použít svobodně. Co to přesně znamená? Budou členské státy schopny distribuovat tyto peníze spravedlivě tak, aby je nedostaly velké zemědělské obchodní podniky a velké farmy, ale drobní hospodáři, rodinné farmy, které potřebují pomoc nejvíce a jejichž živobytí na těchto penězích závisí? Tito zemědělci jsou v nejzoufalejší situaci. Další velkou skupinou, na níž by se mělo myslet, jsou zemědělci v nových členských státech, zejména drobní hospodáři. Jak chcete ukončit tuto netolerovatelnou diskriminaci, která vyplývá ze skutečnosti, že například my, Maďaři, jsme museli předat klíče od celého svého trhu Evropské unii a dostali jsme jen zlomek podpor? Jak a kdy bude odstraněna tato nespravedlnost a nerovnost?
Nezbývá nám než přivítat iniciativy Komise, jakkoli se nám mohou zdát nepřiměřené. Také proto Skupina progresivní aliance socialistů a demokratů v Evropském parlamentu hlasovala dnes ráno pro naléhavý postup, který nám byl předložen. Navrhneme však, a budeme požadovat, aby Evropský parlament byl průběžně informován o opatřeních, která budou v nadcházejících dnech přijímána, a to na základě pravomocí, které nyní předáváme Komisi. Uděláme, co je v našich silách, abychom obnovili rovnováhu na trhu tak, aby mohl výrobcům zaručit odpovídající výnosy, jak opětovně potvrzuje Lisabonská smlouva.
(DE) Pane předsedající, pan Bové zde dnes večer bohužel nemůže být, dostávám se tak opětovně ke slovu. Mám pro paní komisařku několik otázek. Skutečně vážně věří, že vyplacení těchto finančních prostředků ukončí protesty? Jak jsem řekl již dříve, jsem přesvědčen, že dnešní ranní rozhodnutí Parlamentu se rovná vystavení bianco šeku Komisi, protože nevíme, co s ním Komise udělá. Řeknu to ještě jednou: Komise není součástí řešení problému, ale je vlastně součástí problému samotného. Za tímto názorem si stojím.
Mám pro vás, paní komisařko, ještě jednu otázku, neboť u všech programů se opětovně uvádí, že musíme pokračovat v restrukturalizaci. Takže co míníte restrukturalizací? Skutečně si myslíte, že je správné, abychom nadále vydávali peníze v zásadě malým zemědělcům na to, aby přestali hospodařit, abychom mohli dávat peníze větším (rozměru?)hospodářstvím? Tato politika již nevede k cíli. Musíme se postarat o to, abychom peníze použili cíleně, zejména ve znevýhodněných oblastech, abychom zachovali struktury v těch regionech, které jsou v největším ohrožení.
Na rozdíl od toho, co se prohlašuje, je nezbytné zvrátit směr, jímž se společná zemědělská politika vydala, tedy směr, kde série následných reforem odbourala nástroje regulace trhu, kvóty a výrobní práva, což vede k tomu, že tisíce producentů postupně opouští odvětví. Tisíce pracovních míst je na vážkách: celé rodiny, které jsou závislé na hospodaření, a zejména odvětví mléka. Osud rozsáhlých regionů je v sázce tam, kde bude půda ve stále větší míře opouštěna, což bude mít drastické sociální a ekologické důsledky.
Pane předsedající, mléčný průmysl je v krizi a já tady chci paní komisařce připomenout díky a poblahopřát k jejím velmi rychlým krokům, které byly, jak si myslím, naprosto správné. Myslím si, že 280 milionů EUR je realistická částka a v mléčném průmyslu bude vítána. Jsem přesvědčen, že bude třeba udělit pravomoci podle článku 186, aby producenti obdrželi tento benefit včas, takže tyto kroky mají mou podporu. Mají mou podporu, i když bych byl radši, kdybychom tuto výhodu omezili nejpozději do roku 2013.
Cosi máme s celou tou situací počít? Chtěli bychom, aby ti producenti mléka, které krize zasáhla nejvíce, dostali 280 milionů EUR. Hovoříme o trhu s mlékem, ale tady jednáme o skutečných lidech a venkovských oblastech, a když diskutujeme o jiných tématech, vždycky říkáme, že je chceme chránit. Paní komisařko, podpořte fond na podporu mlékárenského odvětví! Chci, aby bylo jasné, že dnes odpoledne, když paní komisařka hovořila v rozpravě o rozpočtu, hovořila ve prospěch fondu. To mě velmi potěšilo. Naléhavě potřebujeme, aby se tento signál a tyto peníze objevily v rozpočtu na rok 2010.
Takový program, má-li být úspěšný, musí být povinný, nikoli dobrovolný. Tento dobrovolný zpětný výkup mléčných kvót se mi zdá kontraproduktivní. Myslím si to nejen proto, že toto opatření bude ze začátku znamenat, že zachováme zvýšení kvót, které pak budeme velmi těžko snižovat. Zpětným výkupem mléčných kvót jim znovu přiznáme finanční hodnotu a hlavním efektem bude, že to bude na překážku schopnosti vyrovnání. Myslím si, že musím odmítnout každé opatření, které omezuje vyrovnání. Zejména v období stahování mléčných kvót je vyrovnání nezbytným nástrojem k tomu, aby se jednotlivé farmy zorientovaly na trhu.
(RO) Chtěl bych paní komisařce položit otázku a zároveň jí poděkovat, že přišla do sněmovny. Uvedla jste, že zdroje přislíbené na financování podpory odvětví mléka budou přiděleny členským státům na základě historického faktoru, jinak řečeno, na základě dojednaných kvót. Mnoho členských států však tvrdí, že tyto kvóty nejsou spravedlivé. To je vlastně důvod, proč mnoho členských států trvá na tom, že trh by měl být deregulován. Některé státy například nejsou schopny vyprodukovat dost, aby pokryly svou vlastní spotřebu. Nemyslíte si, že použití historického faktoru zachová tuto nespravedlnost ...
(BG) Vítám rozhodnutí Rady a Komise přidělit dodatečný balíček 280 milionů EUR jako dotaci na produkci mléka v roce 2010. To vysílá jasný signál všem, kdo každodenně trpí neblahými důsledky krize. Naléhavě žádám, aby tato odpovídající reakce nebyla jednorázovým ekonomickým řešením, ale součástí cílené, dlouhodobé strategie obnovy, stabilizace a rozvoje tohoto odvětví v Evropě. Proto je důležité vzít v potaz opatření, která přijme každý členský stát. Chtěla bych upozornit na skutečnost, že Bulharsko může jen částečně přijmout návrhy na změnu nařízení 1234. Trváme na tom, aby bylo v návrhu výslovně uvedeno, že členské státy budou mít možnost řídit vnitrostátní mléčné kvóty na základě vlastního uvážení. Je důležité, aby byla zachována možnost zvolit si stávající systém výkupu a přerozdělení mléčných kvót prostřednictvím vnitrostátních rezerv. Stěží si můžeme dovolit zadržovat nebo inkasovat platby od producentů, neboť toto bulharské odvětví právě prochází modernizací. Jinak by bulharští producenti nebyli konkurenceschopní ani po roce 2015.
Za druhé, rád bych pokud možno poukázal na minulost, než se za chvíli pustím do budoucnosti. Jsem si jist, že si pamatujeme tu skvělou dobu, více než před rokem, kdy zemědělci dostávali za mléko velmi dobrou cenu. Zároveň využívali velké dotace EU na modernizaci odvětví mléka. Proto je důležité, abychom na základě této zkušenosti plánovali budoucnost a abychom udělali závěry ze svých chyb, neboť se nepochybně chybovalo. Stejně tak je důležité, abychom si promysleli, jak plánovat rozvoj tohoto odvětví, neboť peníze jsou k dispozici jako přímé dotace i na rozvoj venkovských oblastí. Kromě toho máme k dispozici takový nástroj, jako jsou mléčné kvóty.
(PL) Paní komisařko, chtěl bych vám položit tuto otázku: Za co chce Komise utratit oněch 280 milionů EUR? Za další restrukturalizaci, nebo snad lépe, jak chtělo 21 členských států, jako injekci do trhu, na tržní mechanismus? Zemědělci totiž chtějí, aby ty peníze byly použity na podpůrné mechanismy. Momentálně nejsou schopni brát si další půjčky nebo zvýšit produktivitu. V tuhle chvíli nejsou schopni pokračovat v modernizaci, protože nemají hotové peníze. Nechtějí nakupovat zařízení na chlazení nebo na dojení, teď není čas na další investice. Těch 280 milionů EUR znamená ani ne 2 eura na jednu tunu mléka vyprodukovanou v Evropské unii.
členka Komise. - Pane předsedající, pozorně jsem tu dnes večer poslouchala diskusi a myslím si, že z některých projevů můžete mít dojem, že je to první krok na pomoc odvětví mléka v Evropské unii. Nic není tak vzdálené pravdě! Jsem si naprosto jista, že alespoň někteří z vás vědí, co se dělo od letošního ledna, kdy jsme zahájili veřejné a soukromé skladování, intervenci a vývozní náhrady. Přes léto jsme přijali řadu různých opatření, takže si myslím, že bychom měli vypracovat zvláštní studii, abychom nové poslance tohoto Parlamentu seznámili s tím, co přesně se dělo od letošního ledna.
Druhá část, která dnes vyvolala nepoměrně větší zájem, je článek 186. Důvodem pro zahrnutí produkce mléka do článku 186 je skutečnost, že musíme být schopni jednat rychle. Mimochodem, nevidím žádný důvod, proč by produkce mléka neměla být součástí článku 186, protože konkrétně jednotlivé oblasti z odvětví masa jsou do něj již zahrnuty. A obecně, ti, kdo se obávají, že Komise dostane bianko šek a bude si dělat, co chce, by si měli uvědomit, že článek 186 je standardně svou povahou pozitivním programem, v jehož rámci se lze pokusit pomoci lidem v nesnázích tím, že reakce je velmi rychlá. Takže to není bianko šek. Jak pravděpodobně víte, bude se to projednávat v řídícím výboru.
Myslím si, že pak tu koluje spousta chybných myšlenek. Těch 280 milionů EUR není na restrukturalizaci. Ty prostě nabízejí možnost velmi rychlé výplaty, jakmile budeme mít vyřízené formality, a to na základě přijetí na zasedání Ecofin v listopadu a na základě podpisu rozpočtu na rok 2010. To znamená, že můžeme jednat okamžitě, což bychom nemohli, pokud bychom neměli článek 186. Takže nejde o restrukturalizaci. Jak jsem již uvedla, členským státům to dává možnost zaplatit těm nejpotřebnějším z tohoto vnitrostátního rozpočtu.
Odpovím na některé konkrétní otázky. Chtěla bych říci, že organizace producentů jsou skvělou volbou. To je skutečně nutné. Řekla jsem to jasně už dříve na plenárním zasedání, konkrétně při projednávání programu týkajícího se ovoce a zeleniny. Pokud zemědělci věnují svůj čas a úsilí tomu, že budou soutěžit mezi sebou, místo aby soutěžili se silným maloobchodním odvětvím, vím, kdo budou vítězové a kdo poražení. Proto říkám: pracujme společně, abychom byli mnohem silnějším článkem v celém potravinářském řetězci.
Na řadu týdnů trvající mobilizaci producentů mléka na záchranu krizí zasaženého odvětví odpověděla Evropská komise vytvořením mléčného fondu ve výši 280 milionů EUR. Paní Fischerová Boelová tak podlehla tlaku poté, co byla po týdny hluchá k utrpení zemědělců na pokraji bankrotu. Toto finanční opatření je ovšem směšné a jeho cílem je jen na chvíli uklidnit producenty. V žádném případě nevyřeší problém odvětví, které s koncem mléčných kvót zanikne. Producenti mléka nestojí o dobročinnost ani o almužny, chtějí, aby trh byl regulován tak, aby mohli prodávat své mléko za ceny, které jim umožní za jejich úsilí důstojný život a zajistí budoucnost jejich dětí. Svou tvrdohlavou touhou vnutit dogma svobodné a spravedlivé soutěže tak Evropská unie ponechá tisíce zemědělců na pospas pouhým zákonům trhu. Je to tentýž ultraliberalismus, který dělá každý měsíc z tisíců dělníků nezaměstnané. Tento masakr je nyní naléhavě třeba zastavit.
Vítám zásadní dohodu, které dosáhli ministři zemědělství na zasedání Rady v Lucemburku ohledně poskytnutí konkrétní pomocí odvětví mléka ve výši 280 milionů EUR. Na úrovni EU to znamená pomoc ve výši jednoho centu na litr mléka, což je naprosto zanedbatelné. Po neohroženém odporu, který Evropská komise kladla několik měsíců, mírně ustoupila tlaku, jež vyvíjeli zemědělci, 21 členských států včetně Maďarska a Evropský parlament, který již požadoval dodatečné prostředky pro odvětví mléka na neformálním setkání v Bruselu minulé pondělí. Navzdory opožděným opatřením EU jednala maďarská vláda rychle, podpořila producenty mléka a udělala vše pro to, aby jim pomohla, přičemž vzala v úvahu volné rozpočtové prostředky. Maďarsko pomohlo odvětví mléka tím, že použilo veškeré prostředky, které mohou být nově přiděleny jako součást zdrojů na rozvoj venkova a evropského programu hospodářského rozvoje. Kromě nás má tak skvělé ukazatele jen Lotyšsko a Malta. Maďarští producenti mléka dostanou přímo přibližně 3,3 milionu EUR z balíku 280 milionů EUR, což se zhruba rovná 890 milionům HUF. Maďarská vláda se může svobodně rozhodnout, jak tyto finanční prostředky použije. Komise navrhla, že nejpotřebnější producenti by měli dostat zvláštní podporu, což se shoduje s maďarskými cíli. Po schválení rozpočtu na rok 2010 bude tato částka vyplacena na začátku příštího roku.
Všichni jsme měli možnost zhlédnout scény způsobené nedávným nedostatkem potravin. Ceny v zemědělství, nejen ceny potravin, během velmi krátkého období prudce stouply. To zasadilo těžký úder mnoha rozvojovým zemím, které jsou velmi závislé na dovozu potravin a již předtím naplňovaly své potřeby jen s krajními obtížemi. Doufejme, že tato zpráva o mezinárodním obchodu se surovinami umožní některé tyto problémy zmírnit. Koneckonců jsme se k boji proti hladu a chudobě zavázali podpisem tzv. cílů tisíciletí. Generální tajemník OSN Pan Ki-mun nedávno varoval, že zvýšení cen potravin ohrožuje nejdůležitější prvek cílů tisíciletí, snížení světové chudoby na polovinu. Je proto nejvyšší čas přijmout naléhavá opatření.
Nedávná potravinová krize zejména ukázala, že potraviny nejsou surovina jako každá jiná. Pokud nejsme schopni naplňovat ani tak elementární potřebu jako nakrmit obyvatelstvo, pak rozvojová rétorika nestojí za zlámanou grešli. Při snaze učinit z potravin komoditu mezinárodního obchodu jako každou jinou bychom proto měli být opatrní. Rozvojové země světa jsou dokonce nuceny deregulovat svoji potravinovou politiku a přecházet z produkce pro domácí potřebu na produkci vývozní. Taková je politika MMF, Světové banky, USA a také EU, neboť všechny tyto subjekty kladou požadavky tohoto druhu. Rušením ochranných cel a dotací se řada rozvojových zemí stala krajně zranitelná vůči těžkým výkyvům cen potravin a surovin. Například Haiti bylo dříve soběstačné u rýže. V roce 1995 je však Mezinárodní měnový fond donutil snížit cla na rýži. Zemi zaplavila státem dotovaná rýže z USA a místní produkce se zhroutila. Dnes jsou tři čtvrtiny rýže spotřebovávané na Haiti dováženy z USA.
Doufám, že tato zpráva nám dá do rukou nástroje na řešení problémů a výzev, před které nás nejistý obchod surovinami staví. Ve zprávě se zaměřujeme na témata jako podpora rozvojových zemí při diverzifikaci jejich hospodářství, aby unikly z postavení, kdy vyvážejí jednu nebo dvě suroviny, a zavedly pokročilejší strukturu produkce s větším podílem produktů na vysokém stupni zpracování. Dále zdůrazňujeme význam pružnosti v rozvojové politice. Musíme těmto zemím dát prostor k rozvinutí možností a nástrojů hospodářské politiky, například k podpoře rozvoje domácího zemědělství. Také požadujeme, aby Evropská komise přezkoumala finanční soustavu FLEX, jejímž cílem je stabilizace cen surovin. Dále se zabýváme prvkem rovnosti v obchodu se surovinami, tedy spíše jeho absencí. Je nanejvýš důležité, abychom při vyjednávání o mezinárodních obchodních dohodách vždy brali v úvahu otázky rovnosti žen a mužů.
Veškeré prostředky budou muset být využity na maximum. Udržitelná a vnitřně ucelená politika přístupu k surovinám by proto spojovala: za prvé, vyjednávání vedoucí k mezinárodním závazkům v rámci WTO a v bilaterálních vztazích; za druhé, prosazování pravidel WTO a stávajících dohod; a za třetí, měkká opatření jako dialog a budování spojenectví. I když žádný z těchto prvků není nový, jejich síla závisí na jejich vzájemném spojení a uceleném použití. O tom budeme hovořit na letošní konferenci se zúčastněnými stranami.
jménem skupiny PPE-DE. - (DE) Vážený pane předsedající, pane komisaři Potočniku, těší mě, že jste si dnes udělal čas. Můžeme pouze konstatovat, že komisař Mandelson se namísto debaty s námi zde v Parlamentu o otázkách klíčových pro evropskou průmyslovou politiku opět rozhodl odcestovat na nějakou důležitou konferenci v zámoří. Jaké bylo moje potěšení, když jsem shledal, že Váš projev k tématu je mnohem lepší, jasnější a vizionářštější než cokoli, co by kdy mohlo vyjít z úst našeho komisaře pro obchod.
Jsem velmi potěšen výsledkem našich vyjednávání ve výboru, neboť se obávám, že zpravodaj ve svém původním návrhu pro veškerou dobře míněnou péči o rozvojové země zcela ztratil ze zřetele zájmy evropského průmyslu. Ve Výboru pro mezinárodní obchod jsme do zprávy vložili novou první část, která se zabývá zájmy naší průmyslové politiky. Povaha těchto zájmů je tak nyní křišťálově zcela zřejmá. Musíme se silně zaměřit na zajištění dodávek surovin pro evropský průmysl. Jak správně poznamenal pan komisař, v tomto ohledu se potýkáme s velkými problémy.
Maximum pro zajištění skutečně otevřeného přístupu k surovinovým trhům musíme udělat nejen v mnohostranných jednáních, ale také v jednáních dvojstranných. Nemůžeme tolerovat skutečnost, že Komise odsouhlasila přistoupení Ukrajiny k WTO a akceptovala přitom určitý stupeň tolerance k uvalování vývozních cel, neboť to dává špatný příklad. Rovněž nelze tolerovat naše akceptování dvojích cen v souvislosti s přistoupením Saúdské Arábie k WTO, které způsobilo značné potíže našemu evropskému petrochemickému průmyslu. Rovněž si nedělám velké naděje, když vidím, co se v současnosti děje v souvislosti s přistoupením Ruska k WTO, a byl bych rád, aby se Komise velmi snažila předejít uplatňování dalších opatření pokřivujících obchod.
Je zřejmé, že na odpovídajících fórech, zejména ve Světové obchodní organizaci, musí být soustředěno úsilí o dosažení konsensu s cílem usnadnit přístup k surovinám. Zároveň však nesmíme ztratit ze zřetele jinou podstatnou otázku: V současné době čelíme nové situaci jak na trzích potravin, tak i v energetice. V Evropské unii proto naši hlavní dovozci surovin musí sledovat tuto situaci se zvláštní obezřetností. Na jedné straně musíme brát v úvahu možné dopady po celém světě, neboť by mohl vzniknout nadměrný tlak na spotřebu surovin s velmi nepříznivými důsledky pro životní prostředí a hospodářskou a společenskou organizaci v rozvojových zemích, ale na druhé straně se také musíme dívat na naši vlastní situaci a chápat naše vlastní těžkosti.
Eskalace cen potravin čím dál častěji vede k pouličním nepokojům, a máme-li tuto situaci řešit, potřebujeme sáhnout k novým přístupům. Hrozí, že tato nová krize zabije každý den více lidí, než kolik jich zemřelo následkem terorismu během celých šesti let po 11. září. Politici a vlády si možná ještě nevšimli, že chudí lidé světa čím dál častěji nemají co dát jíst svým dětem. Dopady budou obzvlášť naléhavé v Africe, kde se ceny komodit v posledních dvanácti měsících více než zdvojnásobily a v důsledku spekulací, nedostatku a změn ve struktuře produkce rostou i nadále. Základní příčinou je rostoucí poptávka ve východní Asii a propad nabídky v důsledku zanedbání investic do zemědělství. Změny klimatu, které se projevují povodněmi, suchy a rekordními teplotami, tuto situaci jen zhoršují, zejména pro nejchudší lidi světa. Proto doufám, že toto usnesení přijmeme.
(EL) Vážená paní předsedající, vážený pane komisaři, je zřejmé, že konkurenceschopnost našich evropských podniků do značné míry závisí na dodávkách surovin. Proto dnes potřebujeme ucelenou strategii na zajištění přístupu ke světovým trhům. Taková strategie pomůže zabezpečit mezinárodní spolupráci, legitimní hospodářskou soutěž, poctivý obchod a dodržování omezení, která souvisejí s vážně míněnými rozvojovými pobídkami v méně rozvinutých zemích. Rovněž napomůže investicím do výzkumu a vývoje ekologických technologií a do recyklace.
člen Komise. - Vážená paní předsedající, rád bych ctěným poslankyním a poslancům poděkoval za jejich připomínky. K výzvám, před nimiž stojíme, se vyjádřili docela jasně. Je rovněž docela jasné, že na jedné straně musíme zajistit vyvážený rozvoj naší práce, tedy se zvláštním důrazem na chudší země a upevnění poctivosti, o které mluvil pan Crowley, a na druhé straně musíme zajistit poctivá pravidla obchodu v zájmu přístupu našeho hospodářství k surovinám. Je faktem, že Evropská unie představuje čistého dovozce surovin a že jím také zůstane.
Ve zprávě požadujeme naléhavá opatření k řešení změn klimatu. Svého dílu odpovědnosti se musí zhostit také obchod. Musíme odstranit veškeré zbytné emise a omezit dopravu. Předmětem značné části obchodu jsou výrobky, které by mohly být stejně snadno vyráběny lokálně. Musíme podporovat obchod se "zeleným zbožím" a chytré technologie na ochranu životního prostředí. Pokud tak neučiníme a obchod se nezhostí svého dílu odpovědnosti, brzy nebudou zbývat žádné suroviny, se kterými bychom mohli obchodovat, ani žádné potraviny, které bychom mohli jíst. Je nesmírně důležité, abychom vzali naši zodpovědnost za změny klimatu vážně!
autor. - Pane předsedající, jak již bylo řečeno, Evropská unie představuje pro Kambodžu největšího dárce a je více než oprávněné chtít po kambodžských úřadech nejen to, aby se pustily do politických a institucionálních reforem a vytvářely demokratický stát řízený právním řádem a založený na úctě k základním svobodám a právům, ale také aby daly najevo vůli účinně bojovat proti šířícímu se moru korupce, rozsáhlému odlesňování vedoucímu k vystěhovávání obyvatel, zabírání půdy a sexuální turistice. Je oprávněné chtít, aby odmítly současnou kulturu beztrestnosti a všechny, kteří se na podobných činnostech podílejí, postavily před soud.
Záruka svobodného a spravedlivého politického vyjadřování bez zastrašování nebo pronásledování je rovněž nezbytností. Konkrétně bychom měli jasně říci, že jsme znepokojeni perzekucí a odsouzením ke 12 letům vězení vůdce opozice Sama Rainsyho kvůli gestu vnímanému jako symbolické a čistě politické povahy. Je obzvlášť znepokojivé, že pokud bude tento trest vykonán, zabrání Samovi Rainsymu účastnit se parlamentních voleb v roce 2013, a to bude mít důsledky nad rámec Rainsyho případu, neboť se dotkne opozice jako takové.
Jak už zde bylo řečeno, EU je pro Kambodžu největším dárcem a z toho důvodu je důležité, abychom se v tomto usnesení nespokojili s pouhým slovním odsouzením četných porušení lidských práv v této zemi, neexistence řádného a životaschopného soudního systému a politizace vojenských sil. Musíme jim zcela konkrétním způsobem připomenout dohodu o spolupráci mezi EU a Kambodžou a její první článek, který vyzývá k respektování lidských práv. Pokud budou občanské svobody nadále potlačovány, musí být vyvozeny důsledky a EU musí další poskytovanou pomoc podmínit jasným zlepšením situace v oblasti lidských práv.
Hlavním cílem trestu uděleného v září je zejména zabránit vůdci opozice kandidovat ve volbách, které se mají konat za více než dva roky. Takovýto postup snižuje šance Kambodži jednou provždy dosáhnout demokracie. K požadavkům podaným prostřednictvím tohoto usnesení kambodžské vládě a vyzývajícím k zastavení politických perzekucí bych ráda připojila požadavek mířený na vysokou představitelku Evropské unie pro zahraniční věci na vyvinutí nezbytného tlaku na úřady, aby se vrátily k politickým a institucionálním reformám, nutným pro ustanovení skutečné demokracie.
za skupinu Verts/ALE. - (DE) Pane předsedající, Kambodža je velmi krásná země s bohatou historií, ale jak země, tak její historie má i své stinné stránky. Nejnovějšími událostmi jsou zmizení osob, lidé uvězňovaní bez soudu, vysoká míra korupce, nelegální zabírání země a nelegální těžba dřeva. Věc, která by nás jako poslance Evropského parlamentu měla nejvíce znepokojovat, je to, že lidé kritizující a odsuzující tyto praktiky jsou odvlékáni přímo z ulice, postaveni před zmanipulované soudy a poté uvězněni.
Každý, kdo uvězní vůdce opoziční strany, zároveň uvězní velkou část obyvatel země, kterou tento člověk zastupuje. Každý, kdo uvězní vůdce opoziční strany a zabrání mu zúčastnit se dalších voleb, blokuje demokratický proces a porušuje občanská a lidská práva. Jsem přesvědčen, že bychom se s tím neměli smířit, a vyzývám Komisi, aby požadovala dodržování podmínek obsažených především v prvním článku dohody o spolupráci s Kambodžou. Ten stanoví, že respektování lidských práv v Kambodži je podmínkou pro poskytování pomoci ze strany Evropské unie.
Už dvakrát jsem měl příležitost Kambodžu navštívit. Poprvé to bylo před dvěma lety společně s delegací pozorovatelů Evropského parlamentu během parlamentních voleb, podruhé před půl rokem. Musím říci, že Kambodža je země, jež v posledních letech prošla velmi rychlým rozvojem - mluvím o hospodářském rozvoji - podobně jako jiné světové země. Rychlý hospodářský rozvoj však v Kambodži naneštěstí nešel ruku v ruce s procesem demokratizace. Opravdová demokracie totiž nemůže existovat bez silných médií, která hlídají vládnoucí stranu, bez silné opozice nebo bez silného sektoru nevládních organizací.
Trest udělený Samovi Rainsymu, rozhodně ne první, je pro opozici další ranou pod pás. Pokud bude tento trest vykonán, Sam Rainsy se nebude moci zúčastnit příštích parlamentních voleb, ačkoli se ve své zemi těší poměrně velké oblibě. Na trestu je zarážející i to, že více než 30 let po pádu režimu Rudých Khmerů nebylo mnoho představitelů tohoto režimu v Kambodži dosud postaveno před soud. Zpochybňování vietnamsko-kambodžské hranice ke stabilizaci regionu zajisté nepřispívá, celá záležitost by se však měla řešit politickou cestou, nikoli soudně uděleným trestem.
Ačkoli si uvědomuji, jak značným vývojem Kambodža od pádu Pol Potova režimu prošla, považovala bych za mrzuté, kdyby se kambodžská vláda rozhodla zanechat proces budování demokratického systému nedokončený, což se bohužel stalo v mnoha jiných zemích. Kambodža podepsala četné mezinárodní dohody, včetně dohody o spolupráci s Evropskou unií, v nichž se zavázala chránit základní práva svých občanů a zavádět na svém území demokratické principy. Evropská unie musí kambodžskou vládu jasně a důrazně přimět, aby své závazky dodržovala.
(RO) Jak už bylo zmíněno, Samovi Rainsymu byly uděleny dva tresty odnětí svobody. Desetiletý trest, který nyní dostal za údajné šíření dezinformací a falšování veřejných dokumentů, byl připojen ke staršímu dvouletému trestu. Jak říkali moji kolegové, jde o jasný pokus zabránit mu v účasti v nadcházejících volbách. V celém tomto procesu existuje ještě jedna záležitost, a to ta, že Sam Rainsy byl odsouzen v nepřítomnosti při jednání, která probíhala za zavřenými dveřmi a která podle zpráv doprovázelo mnoho neregulérností.
Existují i povzbudivé okamžiky. Kambodža přijala všechna doporučení Rady OSN pro lidská práva, obsažená ve všeobecném periodickém přezkumu. Víme také, že byl přijat nový trestní zákoník a protikorupční zákon. Budeme samozřejmě muset sledovat, jak budou uplatňovány v praxi. Hodláme i nadále Kambodžu upozorňovat na dřívější doporučení našich volebních pozorovatelských misí. Založení fungujícího Výboru pro lidská práva je významným cílem. Vítáme úmysl vlády v této záležitosti pokročit, stejně jako její iniciativu při zakládání společného fóra s organizacemi občanské společnosti.
v písemné formě. - Situace ohledně lidských práv v Kambodži je čím dál tím znepokojivější. Čelíme problému s křiklavým porušováním lidských práv autoritářskou vládou, jež nahlodává vlákna demokracie. Jako největší dárce pro Kambodžu musí EU rychle zasáhnout ve prospěch tamních občanů a ujistit je, že se demokratický proces nezadrhne. Rád bych při této příležitosti oslovil kambodžskou vládu a požádal ji, aby se neprodleně a včas podřídila zprávě zvláštního zpravodaje OSN. Případ Sama Rainsyho vynáší na světlo nespravedlnosti, k nimž v Kambodži dochází, kde pan Rainsy jako vůdce opoziční strany a člen parlamentu čelí něčemu, co nelze vnímat jinak než jako snahu odstranit jakoukoli opozici ustanovené autoritářské vlády. Praxe obviňování a zadržování osob představujících takzvanou hrozbu pro vládu musí skončit. Občané navíc stále nemají žádné záruky nezávislosti a nestrannosti soudů. Těmito záležitostmi se musí Parlament neprodleně zabývat, aby občany Kambodže ujistil, že hodlá jejich právo na demokracii i nadále podporovat a bránit.
Za čtvrté, dne 10. prosince se ve Stockholmu bude konat slavnostní zasedání, na kterém budou předány Nobelovy ceny za tento rok. Pokusy čínských úřadů vyvíjet tlak na členské státy Evropské unie, aby se slavnostního zasedání nezúčastnily, považujeme za nepřijatelné. Evropský parlament se neochvějně zasazuje o dodržování základních a nezcizitelných práv všech osob na celém světě, a v případě Číny samozřejmě nečiníme výjimku. Na prosincovém slavnostním zasedání bude Evropskou unii, a tudíž i Evropský parlament, zastupovat vedoucí delegace Evropské unie v Norsku.
Konference v Kodani byla krokem o hodně menším, než Evropská unie chtěla, nicméně byl to krok kupředu. Sto devět zemí - průmyslových států stejně jako rozvojových národů, které společně odpovídají za více než 80 % světových emisí skleníkových plynů - nyní oficiálně zahrnulo své cíle a akce v oblasti snížení emisí do Kodaňské dohody. Jinými slovy máme příležitost stavět na tomto odhodlání a napomoci v tom, aby směřovalo k mezinárodní akci. Musíme se této příležitosti chopit a přispět k tomu, aby byla zachována hybná síla a směřování k silné a právně závazné celosvětové dohodě v oblasti změny klimatu v období po roce 2012, která je samozřejmě nadále naším cílem.
Východiskem Komise je, že Evropská unie musí nadále prokazovat vedoucí postavení. Domníváme se, že nejpřesvědčivějším způsobem, jak to Evropa může udělat, je přijímat konkrétní a rozhodná domácí opatření, aby se stala regionem, jenž je oblastí nejšetrnější k životnímu prostředí na světě. Musíme tak učinit v rámci strategie EU do roku 2020, která byla minulý týden předložena. A dovolte mi, abych řekla hlasitě a jasně: je to ve vlastním zájmu Evropy. Jak to? Inu proto, že to - pokud to uděláme rozumně - zvýší naši konkurenceschopnost, posílí bezpečnost našich dodávek energie a bude to stimulovat zelenější hospodářský růst a inovace, a tedy vytvářet nová pracovní místa. Komise se proto nyní pustí do práce na nastínění cesty přechodu Evropské unie k nízkouhlíkovému hospodářství do roku 2050.
Součástí tohoto přechodu bude snížení našich emisí do roku 2050 o 80 % až 95 %, jak již bylo dohodnuto, a - jak tato sněmovna dobře ví - Evropská unie se zavázala ke snížení svých emisí do roku 2020 alespoň o 20 % oproti úrovním z roku 1990 a ke zvýšení tohoto podílu na 30 %, pokud budou podmínky příznivé. Plně sdílím přání tohoto Parlamentu, aby Evropská unie 20% cíl překročila. Musíme naše snížení uvést lépe v soulad s tím, co je podle vědců nezbytné ke splnění cíle Kodaňské dohody, jímž je udržet celosvětové oteplování pod dvěma stupni. Jak jste ve svém usnesení rovněž konstatovali, krize dosažení těchto cílů usnadnila. Chceme-li dnes být tak ambiciózní, jak jsme byli připraveni být, když jsme přijímali soubor opatření v oblasti klimatu a energetiky v roce 2007 a 2008, tak bychom měli 20% cíl překročit. Proto vám s potěšením oznamuji, že Komise připraví před červnovým zasedáním Evropské rady analýzu toho, jakých praktických politik bude třeba, abychom do roku 2020 snížili emise o 30 %. Komise se rovněž zapojí do vytváření analýzy milníků na naší cestě do roku 2050, včetně nezbytných scénářů ambiciózní úrovně pro rok 2030. To si vyžádá stanovení vhodných strategií pro stěžejní odvětví vypouštějící emise, jež budou sladěny se strategií EU do roku 2020. Komise rovněž v souladu s konečným termínem dohodnutým ve směrnici o systému pro obchodování s emisemi představí svou analýzu situace energeticky náročných průmyslových odvětví v případě přesunu emisí uhlíku.
Souběžně s touto prací musí Evropská unie začít s prováděním Kodaňské dohody. Znamená to vytvořit pevný a transparentní mezinárodní rámec pro vykazování emisí a výkonu jednotlivých zemí. Rovněž to obnáší rychlé uvolnění 7,2 miliard EUR na financování rychlého zahájení v rozvojových zemích, jež Evropa přislíbila na období 2010 až 2012. Toto je zvláště důležité pro naši důvěryhodnost, stejně jako přispívat k zabezpečení dlouhodobého financování. Komise je připravena se zapojit do zajištění řádné koordinace podpory Evropské unie.
A konečně toto sdělení navrhuje plán dalších kroků v procesu OSN, jenž by měl být dohodnut na jaře v Bonnu, až budou znovu zahájena vyjednávání. Technické schůzky v Bonnu musí začít s procesem začlenění politických pokynů z Kodaňské dohody do vyjednávaného textu OSN a zaplnění zbývajících mezer. Nejdůležitější je, myslím si, zabývat se tím, jaké konkrétní výsledky může mít konference v Cancúnu. Zásadní bude nejen v oficiálním vyjednávacím procesu OSN uplatnit cíle vyspělých zemí a opatření rozvojových zemí podle Kodaňské dohody a politické pokyny k systémům monitorování, vykazování a ověřování, ale také rozhodnout o otázkách, jež Kodaňská dohoda opomíjí, jako je vývoj mezinárodního trhu s uhlíkem, snížení emisí z mezinárodní letecké a námořní dopravy prostřednictvím ICAO a EIMO, zemědělství a další. Při oficiálních vyjednáváních v Kodani byl učiněn značný pokrok v souvislosti s rámcem pro přizpůsobení, technologickým rámcem a lesním hospodářstvím, což by mohlo rovněž patřit mezi konkrétní cíle pro konferenci v Mexiku.
Nikdo by nebyl šťastnější než já, kdyby z konference v Cancúnu také vzešla právně závazná dohoda a kdyby tam byla vyřešena i právní otázka - a nebuďte na omylu, Evropská unie je připravena. Nicméně musíme uznat, že přetrvávající rozdíly mezi zúčastněnými stranami mohou dohodu v této věci odložit až na příští rok. Proto musíme se svými očekáváními pečlivě zacházet. Myslím, že všichni víte, že vysoká očekávání od konference v Mexiku, která by pak nepřinesla konkrétní výsledky, představují velice vysoké riziko, že celý proces nakonec bude zničen. Takže si myslím, že pro nás všechny, pro něž je velmi důležité dosáhnout mezinárodní dohody, je také velice důležité postupovat krok po kroku a pokusit se udělat cokoli, abychom se mohli postarat o to, že se světu dostane právně závazné dohody nejpozději do roku 2012.
Závěrem několik slov o integritě životního prostředí. Integrita životního prostředí musí být při vyjednáváních naším sloganem a já vím, že Parlament názor na tuto záležitost sdílí. Proto je třeba vyřešit nedostatky Kjótského protokolu. Tím mám na mysli omezený počet zemí, jichž se týká - odpovídá to jenom 30 % dnešních emisí -, a závažné slabé stránky, které obsahuje, jako jsou pravidla pro vykazování emisí z lesního hospodářství a zacházení s přebytkovými vnitrostátními emisními právy z období 2008-2012, což bylo také zdůrazněno ve vašem únorovém usnesení.
členka Komise. - Paní předsedající, nejprve odpovím panu Seeberovi ohledně panelu IPCC a toho, proč jsme v tomto dokumentu nekritizovali to či ono, což se od nás očekávalo: Musím říci, že i když si myslím, že je zásadní, aby bral panel IPCC kritiku vážně a pokusil se o nápravu tam, kde je jí třeba, dosud jsem se nesetkala s ničím, co by změnilo moje hluboké přesvědčení a pocit, že se opravdu musíme změnou klimatu zabývat. Došlo k různým věcem, jsou to drobnosti, uniklá korespondence a podobně. Nesetkala jsem se s ničím závažnějším, co by změnilo můj vnitřní postoj, a domnívám se, že jde o velmi mnoho, takže je to velice dobře promyšleno. Domnívám se, že panel IPCC se musí pokusit být nyní pečlivý, aby obnovil důvěru v cokoli, co od něj pochází.
Rozhodně nechci snižovat očekávání, ale byla bych velice opatrná v tom, abychom neměli tak vysoká očekávání, že by ti, kdo nechtějí, aby byla mezinárodní vyjednávání úspěšná, mohli proces po konferenci v Mexiku zničit, pokud bychom ničeho nedosáhli. Proto musíme být praktičtí. Obhájím přede všemi, že až do konference v Kodani bylo správné mít vysoká očekávání, udržovat tlak a učinit toto téma hlavním bodem pořadu jednání hlav států. Nutilo je to přijmout odpovědnost; nutilo to rozvíjející se ekonomiky a Spojené státy, aby stanovily své domácí cíle; bylo to důležité. Ale jen jedenkrát můžete udělat něco takového a pak nebýt zcela úspěšný. Obávám se, že to nemůžeme udělat dvakrát.
Nikdo by samozřejmě neměl být naivní. Samozřejmě bychom se měli zjevně starat o náš vlastní průmysl. Měli bychom vědět, co děláme, a neměli bychom být naivní. Já jsem zkrátka toho názoru, že pokud to uděláme rozumně a jednotně, mohli bychom zvolit takové nástroje, aby to přineslo prospěch zároveň v oblasti změny klimatu a snížení emisí, energetické účinnosti, zabezpečení dodávek energie, inovací i vytváření pracovních příležitostí. A to budeme očekávat. Neříkám, že to bude jednoduché. Neměli bychom si myslet, že dostat se na 30 % bude hračka, ačkoli musíme vědět, jaký by tady byl potenciál a jaké dopady, a to bude v analýze, kterou poskytnu v červnu před zasedáním Evropské rady. Později bychom měli mít analýzu směrů do roku 2020, včetně výhledu do roku 2030, o němž bychom podle mého názoru měli začít přemýšlet, samozřejmě proto, že jsme slíbili, že do roku 2050 snížíme emise o 80 až 95 %. Jestli s tím nezačneme, bude to v posledním desetiletí či dvou před rokem 2050 mimořádně pracné.
Uvědomte si, že e-maily, které unikly z University of East Anglia, odhalují, že historické změny teplot byly zmanipulovány zastánci hypotézy o změně klimatu způsobené člověkem, kteří vybrali referenční roky subjektivně. Tento trik použili k zamaskování posledních poklesů teploty a problému středověkého teplého období. E-maily rovněž vypovídají o tom, že vědci, kteří byli vůči této hypotéze skeptičtí, byli vytlačeni z procesu odborného hodnocení, aby se zabránilo tomu, že vyjdou nedostatky výzkumu najevo a budou zpytovány veřejností.
Může být hypotéza, která závisí na manipulování s údaji, řádným základem pro odůvodnění enormních výdajů a uzavření továren, jako je závod Corus v Middlesbroughu? Evropská unie platí mimořádné podpory nátlakovým environmentálním skupinám, které se shodují na doporučení, že by EU měla provádět politiku, k níž se již zavázala. Je vhodné, aby Evropská unie používala veřejné finance na dotování nátlakových skupin? Je to plýtvání veřejnými penězi, poskytuje to politikám Evropské unie falešnou podporu a ohrožuje to nezávislost angažovaných organizací.
Když slyším "není na čase udělat přestávku?", musím říci jen to, že mezinárodní vyjednávání o změně klimatu byla mnoha způsoby dána k ledu docela nadlouho. Myslím si, že i přesto v této oblasti musíme podstatně pokročit. Já zkrátka nechápu, proč někdo chce kvůli několika uniklým informacím zamířit skepsi vůči celému projektu. To není můj způsob. Jsem politička. Nemohu posuzovat práci vědců, ale umím používat vlastní rozum a umím si přečíst jejich hlavní závěry a posoudit, jaká jsou fakta. Pak mohu sama zvážit, zda chci riskovat a nedělat nic, což může mít obrovské důsledky - anebo zda se místo toho pokusím na tuto výzvu reagovat.
Jsem přesvědčena, že Evropa musí přijmout bojovnější postoj, že musí ukazovat spíše své zbraně než své záměry. Moje otázka, na kterou pro vás bude snadné odpovědět, je trochu podobná otázce předsedy Výboru pro životní prostředí, veřejné zdraví a bezpečnost potravin, protože i já jsem přesvědčena, že Evropa musí napříště zajistit, aby byl rozměr klimatu začleněn do všech jejích obchodních dohod se třetími zeměmi, a to s evropskou uhlíkovou daní, která je jedinou řečí, jíž mohou rozumět ti, kdo odmítají vzít na vědomí závažnost této výzvy.
Mám dvě otázky, paní komisařko; jedna se týká peněz na rychlé zahájení. Jak se s panem Piebalgsem spojíte, abyste skutečně zajistili, že tyto finance budou vynaloženy na účinnost a na obnovitelné zdroje a decentralizovaným způsobem na decentralizovanou výrobu energie, čímž se tato věc spojí také s otázkou energetické chudoby? Druhá otázka zní, jak do hry zapojíte velká evropská města a progresivní regiony, rovněž na mezinárodní úrovni? Jsem skutečně zklamán, že v dokumentu z minulého týdne o strategii EU do roku 2020 se města a regiony v zásadě nevyskytují. Jak se vůbec můžeme odvážit myslet si, že Evropu posuneme kupředu, zatímco budeme ignorovat občanské regiony v Evropě a vliv, který by mohly mít v mezinárodním měřítku?
Riziko, že proces skončí podobně jako vyjednávání v Dohá, bylo bezprostředním důvodem, proč jsme vyvíjeli na konferenci v Kodani tolik tlaku, abychom udělali vše, co bylo v našich silách, a takové situaci zabránili. Také máte pravdu, že existuje nebezpečí, že když jsme neuspěli v Kodani, mohla by se tato záležitost odkládat napořád. Proto bych byla ráda, kdybychom měli pro každý případ konkrétní časový plán s přesnými cíli a přesné datum, kdy proces musíme uzavřít. Myslím, že je to velmi dobrá myšlenka.
My s Kjótským protokolem nemáme problém. My jsme splnili cíle dříve než kdokoli jiný. V prvním období od roku 2008 do roku 2012 jsme cíle a své formální závazky splnili. Splníme cokoli, co jsme slíbili, a rovněž jsme připraveni s Kjótským protokolem pokračovat. Evropská unie není v této souvislosti problém. Jsou to ostatní strany, které s protokolem problém mají a budou muset zjistit, zda chtějí alternativu, pokud by nějaká byla, nebo jak si poradí s pokračováním protokolu v druhém období závazků.
Chápu vaši poznámku o velkých městech. Myslím si, že iniciativa C40 a mnoho dalších jsou velice dobré, a máte také pravdu, že hodně emisí vzniká v souvislosti s městy a životním stylem v nich. Výzva, které v této věci čelíme, spočívá v tom, že velká část plánování a dalších druhů nástrojů, jež tyto záležitosti opravdu mohou řešit, často závisí na členských státech, nicméně s vámi souhlasím a také jsem s některými velkými městy před konferencí v Kodani spolupracovala. Toto hledisko bychom měli mít na paměti a měli bychom se pokusit zjistit, jak lze v této záležitosti pokračovat dále. Také pokud jde například o dopravu a její dekarbonizaci, pro nalezení řešení budou samozřejmě velká města klíčová.
Nesouhlasím se strategií, která v této rané fázi připouští, že v Mexiku neuzavřeme dohodu. Proto se vás ptám, zda to je něco, o čem jste zkrátka rozhodla, nebo zda to je mandát, který vám byl udělen - a pokud je tomu tak, kdo vám tento mandát udělil? Jsou to hlavy států? Nebo postup spolurozhodování, nebo něco jiného? Doufám, že lze tuto strategii revidovat. K čemu je dobré říkat: "Co když vznikne velká hybná síla a velká očekávání a pak to všechno ztroskotá - jak bychom pak vysvětlili dvojí fiasko?" Poslyšte, něčím takovým se nemusíte znepokojovat. Spojené státy a Čína o ostatní se patrně postarají o to, aby nevznikla žádná velká očekávání vůči mexické konferenci. Úlohou Evropské unie by nemělo být zmenšovat očekávání - úlohou EU by mělo být je zvětšovat. Jestliže budeme říkat, ještě než vrcholná schůzka začala: "Poslyšte, jsme ochotni připustit, že nebude uzavřena nějaká zvlášť dobrá dohoda" atd., pak zmaříte jakoukoli šanci na úspěch ještě dřív, než jste vůbec začali. Vzniká tak úplně nový výchozí bod, a dohoda kvůli tomu bude jedině horší.
Nicméně v Kodani jsme si všimli něčeho zcela nového: zatímco v minulosti měla Evropská unie často jen pár partnerů, když vstupovala do mezinárodních vyjednávání a pokoušela se něco prosadit, tentokrát vedoucí představitelé zastupující více než 80 % celosvětových emisí v Kodani slíbili, že se od nynějška také vydají tímto směrem. To podstatně mění celou dynamiku. Mohu vám připomenout, že získat rozvíjející se země na svou stranu a přimět je k převzetí společné zodpovědnosti bylo po celé roky evropskou prioritou a v Kodani toho skutečně bylo dosaženo.
Pokouším se jim ztížit možnost ničeho v Mexiku nedosáhnout. Myslím si, že pokud máme být úspěšní, musíme dát jasně najevo, že se nesoustředíme příliš mnoho na právní formu, protože to by dost dobře mohlo být překážkou k uzavření dohody o nynějším obsahu. Je třeba zohlednit mnoho faktorů, například: "Co si myslíme? Co slyšíme? Myslíme, že je možné přimět Spojené státy k souhlasu jen tři týdny poté, co pořádaly volby v polovině období?" V úvahu přichází mnoho faktorů, nicméně věřím, že pan Jørgensen mě zná dost na to, aby si uvědomil, že to není proto, že si myslím, že bychom v Mexiku neměli být ambiciózní. Zkrátka se musíme pokusit určit, jaké maximum můžeme v Mexiku získat. To je rozhodující bod této strategie, kterou jsem se zde dnes pokusila představit.
Evropská unie má všechny příležitosti razit cestu přijímání opatření ke snížení emisí CO2. Vrcholná schůzka v Kodani patrně v mnohých zanechala pocit zklamání kvůli některým účastníkům, kteří se odmítli zavázat k jakýmkoli konečným cílům v oblasti ochrany před změnou klimatu. Indie a Čína nedávno vyslaly OSN signály naznačující, že jsou odhodlány splnit cíle stanovené Kodaňskou dohodou, jakkoli vágní je. To je důležitá známka a EU se může chopit iniciativy na celosvětové úrovni a přivést všechny státy zpět k témuž stolu, zvláště asijské státy, jejichž průmyslová kapacita každým měsícem narůstá. Změna klimatu je jistá, právě jako je jisté, že ji urychluje znečištění. To je důvodem ambicí EU jít příkladem v přijímání opatření ke snížení znečištění. Náš cíl stát se nejméně znečištěným regionem na světě vlastně může být jedině naší výhodou. Mezi jeho přínosy patří více než pouhý okamžitý prospěch v podobě čistšího životního prostředí. Přesměrování Evropy k zelenému hospodářství a průmyslu vytvoří pracovní příležitosti, otevře nové oblasti výzkumu a v neposlední řadě zmenší výdaje všech států.
I když ochrana atmosféry naší planety musí být odpovědností, jež budou různé země sdílet, je také zřejmé, že vliv, jaký měla každá z těchto zemí na atmosféru v průběhu dějin, a vliv, jaký mají dnes, jsou dvě různé věci, takže jejich odpovědnost musí být v zájmu základní spravedlnosti rozlišená. Kromě toho musí definice odpovědnosti každé jednotlivé země v rámci celosvětového usilování o snížení emisí zohledňovat počet obyvatelstva příslušné země, aby to bylo spravedlivé. Množství emisí Číny na hlavu je v současné době čtyřikrát nižší než množství emisí USA a tvoří asi polovinu průměrného množství emisí EU. Indie vypouští asi desetinu průměrného množství emisí EU a dvacetkrát méně emisí než USA. V Indii nyní žije kolem 500 milionů obyvatel (zhruba počet obyvatel Evropské unie) bez přístupu k elektřině. Proto je nepodložené a nespravedlivé obviňovat tyto země z nezdaru konference v Kodani a to nehovořím o směšném obviňování zemí Bolívarovské aliance pro národy naší Ameriky v usnesení této sněmovny. Toto stanovisko je odůvodněno jen čistou politickou stranickostí, což podkopává a podrývá to, co se v Kodani skutečně událo.
Velice vytrvalé lobbování Evropské komise a jejího předsedy ve věci "ambiciózní" politiky v oblasti klimatu a energetiky, což se děje již léta, není ničím jiným než pokusem zničit průmysl Evropské unie. Tato politika je buď výsledkem ignorantství zhoršeného Mezivládním panelem pro změnu klimatu, nebo prostě hloupostí, anebo je také výsledkem přehnaného cynismu vedoucího k hospodářské sabotáži. Je škoda, že levicoví poslanci si neuvědomili, že to pro ně není nic jiného než slepá ulička, protože největší počet těch, kdo podporují obchodování s emisemi, patří mezi ty, kteří již zavinili jednu krizi. Tentokrát však bude "finanční bublina" podstatně větší. Škoda, kterou již tato sebevražedná politika způsobila, je obrovská, zvláště v mé zemi, v Polsku. Nepotřebujeme válku. Je snadnější zemi zruinovat než ji přestavět. Vyzývám Komisi - vzpamatujte se, protože to, co děláte, je nejen proti Evropě, to je proti člověku. Je třeba okamžitě revidovat soubor opatření v oblasti klimatu a energetiky. Začněte na tom pracovat a přestaňte nutit ostatní, aby spáchali hospodářskou sebevraždu. Zelené hospodářství - ano, ale to samozřejmě znamená recyklaci materiálů a energie, kombinovanou výrobu tepla a energie, modernizaci zateplení budov, udržitelnou energii tam, kde nejsou jiné zdroje, recyklaci odpadních vod, jadernou energii, větší energetické hospodářství, vyšší energetickou účinnost a další. Mají tedy emise CO2 také nějakou souvislost s hospodářstvím, které je takto "zelené"? Ano, ale paradoxně, když emise narůstají... tak je to dobře.
písemně. - (FI) Paní předsedající, jsem paní komisařce Hedegaardové vděčná, že naznačila, že chápe základní dilema politiky v oblasti klimatu: Evropská unie nemůže snižovat emise sama, protože pak nejenže naše výsledky přijdou nazmar, ale vytvoříme riziko, že životní prostředí utrpí. Jestliže v Evropě nebude kvůli prudce rostoucím nákladům na obchodování s emisemi možné pokračovat ve výrobě a jestliže se v důsledku toho bude ocel nebo papír vyrábět na místech, kde to s sebou ponese více emisí než v Evropě, tak se jejich množství celkově zvýší. Jednostranná ambice není ambice: jen když budeme jednat společně podle stejných pravidel, bude snadné si podstatně utáhnout opasky. Základem takového přístupu musí být jiný druh klimatické strategie, a sice sladěné snižování konkrétních emisí. To znamená systém dekarbonizace, který bude nezávislý na hospodářském cyklu a vždycky odmění stranu, která snížila emise, na rozdíl od nynějšího systému obchodování s emisemi. Čína, Japonsko a Spojené státy americké a další mají o takový systém zájem, takže by i Evropská unie měla svoji strategii aktualizovat, aby odrážela nynější situaci. Také bych se chtěla zeptat, zda má nějaký smysl se po roce 2012 držet systému obchodování s emisemi, neboť je nyní zjevné, že ve světě takové systémy, které by mohly být spojeny s naším, nevzniknou. Jestliže nebude specifikace a přidělování emisních povolenek poměrné, nebude možné zabránit narušení hospodářské soutěže. Když jsme právě před deseti lety začali vypracovávat směrnici o obchodování s emisemi, celý systém nám byl nabízen jako příprava na obchodování s emisemi v celosvětovém měřítku. Získali jsme odborné znalosti a zkušenosti. Tyto zkušenosti nás přišly rozhodně draho a přínos pro životní prostřední není nijak zjevný. Snižování emisí by mělo probíhat způsobem, který jej nebude tolik vystavovat selháním trhu a spekulacím. Domnívá se Komise, že existují dobré důvody pro to, abychom pokračovali sami?
Paní předsedající, paní Hedegaardová, vrcholná schůzka v Kodani, na kterou jsme jeli jako vedoucí představitelé v oblasti změny klimatu, byla porážkou a ukázalo se, že na omezení emisí CO2 má zájem jenom Evropa.Paní Hedegaardová nám oznámila, že boj proti celosvětovému oteplování bude i navzdory tomuto fiasku nadále v centru evropské politiky. Nyní vytváříme novou strategii před vrcholnou schůzkou v Mexiku, takže musíme odpovědět na otázku, kde jsme udělali chybu, a přezkoumat své názory a očekávání, protože svět dnes není ochoten přijmout tak velká omezení. Proto mám pro paní Hedegaardovou tři otázky. Za prvé, jak hodláme vyjednávat a jaké cíle si stanovíme, aby vrcholná schůzka v Mexiku neskončila podobně jako kodaňský summit? Za druhé, ověřila Evropská komise informace o celosvětovém oteplování a tání ledovců v souvislosti se zavádějícími a nepravdivými informacemi, které poskytli někteří vědci? Za třetí, souhlasíte s mým závěrem, že pokud nebudou se značným snížením emisí souhlasit USA, Čína, Rusko a Indie, přijdou snahy Evropské unie i vzniklé náklady nazmar?
Zásadním úkolem Evropské unie po vrcholné schůzce v Kodani je co nejrychleji vypracovat něco, co je nezbytné - společný plán pro summit COP 16 v Mexiku. Po Kodani jsme si museli uvědomit, že dobré úmysly nestačí. Z konference v Kodani můžeme vyvodit tyto čtyři závěry. Za prvé, Evropská unie nebude zcela efektivní, jestliže jenom stanoví rámce, jež mají být dodržovány. Evropa by měla poskytnout rozvojovým zemím skutečnou pomoc, která ambiciózní cíle Společenství v souvislosti s emisemi podpoří. Za druhé musí Evropská unie v rámci transatlantické vedoucí úlohy znova zahájit diskuse se Spojenými státy, stejně jako diskuse s ostatními vedoucími světovými mocnostmi. Za třetí by měla Evropská unie ke strategii omezení emisí CO2 přistoupit racionálněji, tak aby se při snižování emisí vyhnula vysokým nákladům na přizpůsobení. A za čtvrté by Evropská unie měla zvýšit úsilí o vybudování účinného hospodářství s nízkými emisemi. Paní Hedegaardová, otázka je prostá - je v Evropě pro takovou změnu klima?
Tento význam je zdůrazněn dvěma hledisky. Za prvé, důležitým nástrojem je investování do nízkouhlíkových technologií šetrnějších k životnímu prostředí. Tyto investice ochrání životní prostředí a zároveň vytvoří nové hospodářské příležitosti a nová pracovní místa. Evropská unie může hrát v tomto odvětví na celosvětovém trhu důležitou úlohu. Druhým hlediskem je význam stěžejní iniciativy "Evropa méně náročná na zdroje". Požadavek Komise, aby členské státy využívaly strukturální fondy k investování do budování energeticky účinných veřejných budov, určitě přinese část řešení. Nicméně se domnívám, že musíme věnovat alespoň stejně tolik pozornosti domácnostem, konkrétněji společným obytným budovám postaveným v minulosti, jež jsou v některých členských státech, zvláště ve východní Evropě, energeticky velmi náročné.
V Kodani rovněž došlo k zásadnímu pokroku s ohledem na sledování, podávání zpráv a ověřování. To s vytvářením důvěry přímo souvisí, protože takový systém nám umožní sledovat, že každý hraje svou roli, a také zjistit, jak jsou naše politiky účinné a jak bychom je měli v budoucnu upravit. Evropská unie musí pokračovat v provádění systému obchodování s emisemi a dalších iniciativ, jako je snižování energetické náročnosti budov. Musíme splnit své emisní cíle a ukázat, jak z úspor energie můžeme mít prospěch všichni. Předvést úspěšný příklad politiky snižování emisí, která je přeměněna ve prospěch běžných občanů, je nejlepším způsobem, jak ostatní přesvědčit, aby nás následovali.
Pane místopředsedo, musím vám však sdělit, že to, co jste nám předložil jako základní dokument o uplatňování ekologického hlediska v dopravě, bylo příliš stručné. Omlouvám se, ale není zde žádný soudržný celkový plán a ponecháváte všechno otevřené - všechno je ponecháno na subsidiaritě. Pokud tvrdíte, že musíme na dopravu uplatňovat ekologické hledisko, musí se tak stát prostřednictvím Evropské unie, a nikoliv podle vůle členských států. Musí se to tedy týkat všeho od železniční až po námořní dopravu.
Nemůžete prostě vybrat silniční dopravu - a ve skutečnosti pouze nákladní automobilovou dopravu -, a poté říci: "Necháme na členských státech, aby rozhodly, zda chtějí či nechtějí silniční mýta." Chcete-li zásadní změnu, je třeba, abyste předložil integrovaný plán pro všechny druhy dopravy - a to jsme ve výboru řekli velmi jasně. To však musíte udělat společně s vědecky podloženým posouzením dopadů, které zohlední důsledky pro hospodářskou soutěž mezi druhy dopravy, náklady na mobilitu a konkurenceschopnost Evropy.
Kromě toho velmi dobře víte o skutečnosti, že společnosti velmi dlouho nesou náklady přetížení dopravy, protože způsobuje vyšší mzdové náklady a vyšší náklady na palivo. Proto je třeba říci, pane El Khadraoui, že by nedávalo smysl internalizovat náklady znečištění - vlastně je tomu přesně naopak. Musíme se pokusit o omezení tohoto přetížení prostřednictvím rozumné modernizace infrastruktury a rozvojem inteligentních dopravních informačních systémů, avšak nesmíme dodatečnými náklady ve formě mýtného zatížit podniky, které se již potýkají s rostoucími náklady. To je nesmysl.
Pane místopředsedo, vaše sdělení o ochranných opatřeních proti hluku na železnici je v zásadě pozitivní. Ale jak se říká v Anglii na ulici: "Where's the beef?" Co to vlastně navrhujete? Říkáte, že existuje mnoho možností. Ne, vy jste Komise! Máte právo a povinnost předkládat návrhy, které pak můžeme realizovat. Proto vás Výbor pro dopravu a cestovní ruch vyzývá, abyste skutečně předložil návrh směrnice o zavedení poplatků za přístup na infrastrukturu odstupňovaných podle hladiny hluku, abychom byli prostřednictvím opětovného investování peněz vybraných na těchto poplatcích od železničních společností - včetně soukromých společností - schopni přispět k instalaci nových brzd se sníženou hladinou hluku. My všichni v této sněmovně máme jasný cíl, a tím je odstranění znečištění hlukem z železniční dopravy. Chceme podporu železnic, ale jízda klidným údolím Rýna musí být zcela ekologická. Tak nám s tím pomozte - navrhněte něco opravdu reálného!
Pane předsedající, jsme na konci další rozpravy o tématu, na které jsem se rozhodl obrátit pozornost této sněmovny hned, jak jsem získal podporu Parlamentu, jinými slovy naším cílem není ukládat novou daň evropským občanům. Pokud se týká Komise, skutečností je, že nová nepovinná euroznámka dokazuje, že neukládáme novou daň. Především vybrané prostředky nepoputují do rozpočtů členských států, ale budou přiděleny tak, aby změnily konkrétní odvětví, zejména pokud se týká znečištění, internalizace vnějších nákladů a výstavby bezpečnějších silnic a infrastruktury.
Chtěl bych poděkovat Parlamentu za závazek, který ukázal ohledně balíčku o uplatňování ekologického hlediska, zejména pokud se týká přezkumu směrnice o euroznámce. Návrh přijatý Výborem pro dopravu a cestovní ruch vycházející ze zprávy pana El Khadraouiho vysílá jasný signál členským státům, protože navrhuje pružnější rámec, který právně schvaluje přijetí nových nástrojů pro boj proti negativním dopadům v odvětví dopravy a rovněž mezi stranami, které se na tomto odvětví podílejí. Je tak učiněno důkazem politického záměru o postupnou podporu zavedení spravedlivých a účinných tarifních stupnic za použití infrastruktury, přičemž namísto daňového poplatníka platí znečišťovatel.
Domnívám se, že stanovisko schválené Komisí, o němž dnes diskutujeme, v některých klíčových aspektech návrh Komise podporuje. Pokud se týká rozdělování finančních prostředků, jsem přesvědčen, že předložené pozměňovací návrhy odpovídají námi navrženému přístupu, jehož cílem je obhájit přidělení výnosů z mýtného a snížení vnějších dopadů silniční dopravy, a jsem přesvědčen, že je mohu podpořit. Pokud se týká druhů vnějších dopadů, který by měly být vzaty v potaz, neschvaluji CO2, ale přetížení dopravy ano. Regulovaný poplatek za přetížení dopravy by nám umožnil účinnější boj proti změně klimatu, aniž kdybychom uplatňovali jednorázovou daň z CO2. Financování nových dopravních kapacit je zásadní pro hospodářskou účinnost silniční dopravy a užitečné pro zajištění dostatečného příjmu a jsem přesvědčen, že kompromis, kterého jsme dosáhli, představuje dobrý základ pro diskusi s Radou. Avšak musíme být velmi opatrní, abychom zajistili, že konečný výsledek bude představovat pro státy spíše pobídku, než by je odrazoval, a že nebude ukládat podmínky, jejichž zvládnutí je příliš složité.
Nyní bych přešel ke zprávě pana Jarzembowského o sdělení přiloženém k této směrnici. Jak pan Jarzembowski prokázal během svého vystoupení, je velmi kritický ke stanovisku Komise: zaprvé - neshodneme se ani po všech těch letech, co spolu pracujeme. Zpráva je velmi kritická. Pokusím se soustředit zejména na dva body, dva body, které považuji za zásadní. Na jedné straně bych chtěl zdůraznit, že Komise provedla posouzení dopadů, které se týká všech způsobů dopravy a analyzuje dopady různých možností internalizace. Domnívám se, že tato analýza představuje základ pro internalizační strategii navrženou Komisí. Na druhé straně Komise navrhla společný internalizační rámec vycházející ze zásady, že se týká všech druhů dopravy a zohledňuje předchozí iniciativy. Je to pragmatický přístup, který respektuje acquis communautaire a přihlíží k nedávno přijatým návrhům - tím myslím rozšíření systému pro obchodování s emisemi na letectví a mezinárodní dohody o letectví, námořním odvětví a vnitrozemských vodních cestách. Můžeme se samozřejmě bavit o tom, zdali návrhy Komise zachází daleko, či nikoliv, ale musím zdůraznit skutečnost, že Komise projednala téma, jímž se měla zabývat, jinými slovy integrovaným plánem na uplatnění ekologického hlediska v odvětví dopravy podpořeným konkrétními legislativními návrhy.
Pane předsedající, pane komisaři, zpravodaj, můj ctěný kolega poslanec pan El Khadraoui začal uklidňujícími slovy. Nebudou ukládány žádné evropské poplatky. Namísto toho se zpravodaj zajímá o základní pravidla vnitřního trhu, přičemž chce usnadnit evropskou udržitelnou dopravu. Avšak postoj, který zaujal jako zpravodaj, dovoluje členských státům ukládat velmi vysoké poplatky, až do výše několika eur na kilometr, a kromě toho poplatek za přetížení dopravy a přirážku. Pane předsedající, slovy pana komisaře, toto nejsou základní pravidla vnitřního trhu, ale překážky vnitřnímu trhu.
Skupina Evropské lidové strany (Křesťanských demokratů) a Evropských demokratů si dnes přeje svůj postoj objasnit. Odhodlaně podporujeme investice do udržitelné dopravy. Proto může internalizace vnějších nákladů za znečištění ovzduší a znečištění hlukem může počítat s naším souhlasem, budou-li výnosy investovány do uplatňování ekologičtějšího hlediska v silniční dopravě - a to má širokou podporu. Avšak návrh poplatků a přirážky za přetížení dopravy je již pro skupinu PPE-DE příliš. Poplatky za přetížení dopravy mají velmi omezený dopad na životní prostředí a neřeší problém přetížení dopravy a v čase současné hospodářské krize by rovněž mohly představovat další vážnou zátěž, další zátěže malých a středních podniků, která také velmi škodí zaměstnanosti.
doporučení Výboru pro vnitřní trh a ochranu spotřebitelů pro druhé čtení ke společnému postoji Rady ohledně přijetí směrnice Evropského parlamentu a Rady, kterou se mění směrnice 2002/22/ES o univerzální službě a právech uživatelů týkajících se sítí a služeb elektronických komunikací, směrnice 2002/58/ES o zpracování osobních údajů a ochraně soukromí v odvětví elektronických komunikací a nařízení (ES) č. 2006/2004 o spolupráci v oblasti ochrany spotřebitele (16497/1/2008 - C6-0068/2009 - (zpravodaj: pan Harbour),
doporučení Výboru pro průmysl, výzkum a energetiku pro druhé čtení ke společnému postoji Rady ohledně přijetí směrnice Evropského parlamentu a Rady, kterou se mění směrnice 2002/21/ES o společném předpisovém rámci pro sítě a služby elektronických komunikací, směrnice 2002/19/ES o přístupu k sítím elektronických komunikací a přiřazeným zařízením a o jejich vzájemném propojení a směrnice 2002/20/ES o oprávnění pro sítě a služby elektronických komunikací (16496/1/2008 - C6-0066/2009 - (zpravodajka: paní Trautmannová),
V této směrnici jsme významně zlepšili práva spotřebitelů a uživatelů v elektronickém prostoru. Spotřebitelé musí mít možnost vybírat si mezi nabízenými komunikačními službami, a k tomu mají nárok na informace. Mají nárok na spravedlivé smluvní podmínky, které je nebudou na dlouhé období vázat na konkrétní poskytovatele. Mají nárok na vysoce kvalitní tísňové služby, na přístup k sociálním informačním službám prostřednictvím internetu a na hlasovou telefonickou komunikaci. Především mají nárok na ochranu svých údajů v elektronickém komunikačním prostoru. O tom uslyšíme více později. Také musíme dát větší pravomoci regulačním orgánům, abychom zajistili řádné plnění těchto nároků. To vše je zahrnuto v tomto návrhu.
Svou řeč chci uzavřít následujícím: na tomto návrhu pracovalo obrovské množství lidí a mohli jsme využívat spousty zdrojů. Zvláště chci zmínit Petera Traunga z Výboru pro vnitřní trh a ochranu spotřebitelů, našeho právního poradce Lucu Vusaggia a Lindsay Gilbertovou z naší skupiny, kteří všichni úzce spolupracovali s mou asistentkou Sheenou Gooroochurnovou. Všem se nám dostalo velké podpory ze strany Komise, Petera Rodforda, paní komisařky samotné a jejího týmu i ze strany sekretariátu Rady, který vede Eva Veivová. Zmiňuji se o tom, protože si myslím, že řada lidí venku si neuvědomuje rozsah a úsilí, které pro nás takto složité texty znamenají. Těším se na vaši zítřejší podporu, protože je pro celou naši budoucnost velmi důležitá.
Evropský parlament prokázal své odhodlání tento pozměňovací návrh prosadit tím, že do kompromisního znění zařadil klíčové prvky pozměňovacího návrhu 46: obhajobu svobod, právo na rozsudek a právo obrátit se na soud - což je vyjádření, které je nejvíce v souladu s vyjádřením soudního orgánu - a zavedl další dvě ustanovení pro uživatele internetu: potvrzení nezastupitelné úlohy internetu při uplatňování lidských práv a svobod se zvláštním odkazem na Evropskou úmluvu o ochraně lidských práv a základních svobod.
Dámy a pánové, stojíme před volbou: podpořit pozměňovací návrh 46 v jeho současném znění, a postoupit tak celý telekomunikační balíček do dohodovacího procesu, který znovu zahájí diskusi o všech bodech dosažených v jednáních a povede k jeho zrušení z důvodu masivního odporu členských států vůči tomuto pozměňovacímu návrhu, nebo podpořit nové znění pozměňovacího návrhu 46, které zajišťuje dodržování základních svobod, a potvrdit tak to, co Parlament přijal v době hlasování o Lambrinidisově zprávě.
Pokud existuje odvětví, které může skutečně zajistit urychlení a posílení, které potřebujeme k tomu, abychom se z krize vymanili, je to právě odvětví informačních technologií a komunikací, tedy odvětví elektronických komunikací a telekomunikací. Proto je tak mimořádně důležité, abychom dosáhli této dohody, protože nám umožní postoupit kupředu s přístupem, který považuji ze nejzásadnější: zachovat si otevřený výhled, hledět dopředu, odmítat protekcionismus a namísto toho podporovat hospodářskou soutěž a konkurenceschopnost; a pro to má úloha uvedeného odvětví zásadní význam.
Pokud jde o balíček (různé aspekty jednotlivých zpráv již byly zmíněny), chtěla bych jen jako zpravodajka této zprávy zmínit zřízení nového Úřadu evropských regulačních orgánů v odvětví elektronických komunikací, nezbytný nástroj, který zajistí, aby byla pravidla, která hodláme zítra v rámci nové regulace přijmout, uplatňována důsledně v celé Unii; aby v praxi existovala harmonizace, jež umožní vznik a rozvoj skutečného vnitřního trhu s vnitřní hospodářskou soutěží, protože tak lze nejlépe zajistit prospěch pro spotřebitele a nejlépe zabezpečit, aby měli evropští spotřebitelé možnost využívat nejlepší služby za nejlepší ceny.
Chtěla bych také vyjádřit poděkování za bezpodmínečnou podporu, které se mi jako zpravodajce pro směrnici o GSM dostalo, zejména ze strany našich stínových zpravodajů, kteří se mnou spolupracovali, a paní komisařce Redingové za pružnost, kterou prokazovala během celého procesu, v němž navracela Parlamentu úlohu, kterou jsme požadovali: účastnit se strategického plánování využití rádiového spektra. Musím samozřejmě poděkovat i českému předsednictví, které prokázalo své jasné odhodlání vyřešit otázku této směrnice spolu se zbývající částí balíčku do konce tohoto funkčního období Parlamentu.
Jako zpravodajka pro tuto směrnici o GSM jsem přesvědčena, že jsme nalezli správné finální řešení, postavili jsme strategické plánování spektra na úroveň Společenství v rámci budoucích víceletých programů politiky rádiového spektra a propojili je s rámcovou směrnicí. Je to správné rozhodnutí, protože tak potvrzujeme, že spektrum jako vzácný veřejný statek potřebuje legislativní kontrolu i strategické plánování při rozvoji nových sítí - bezdrátové sítě a sítě optických vláken, v nichž je budoucnost, jak se všichni shodujeme, budoucnost, v níž musíme nabídnout právní ochranu operátorům, aby mohli investovat, a v níž můžeme znovu získat vedoucí úlohu, kterou Evropská unie již jednou hrála.
Tato skvělá práce je výsledkem dohody, kterou máme před sebou poté, co Komise v roce 2007 balíček předložila. K výsledkům patří nová práva spotřebitelů, například právo měnit telefonního operátora za jeden pracovní den, zřízení evropského telekomunikačního orgánu, větší nezávislost pro vnitrostátní regulační orgány v oblasti telekomunikací, opatření, která zajistí, aby se Evropané mohli připojit k širokopásmovému internetu, otevření rádiového spektra pro využití novými bezdrátovými službami, nový nástroj pro funkční oddělení podporující hospodářskou soutěž a rozšiřující nabídky pro spotřebitele, jasná a hospodářskou soutěž podporující pravidla pro investice do vysokorychlostních širokopásmových sítí, lepší práva a nové záruky pro spotřebitele, mechanismy pro řešení případů narušení bezpečnosti údajů atd. atd. Jedná se o velice důležitá nová opatření pro odvětví, které generuje výnosy v hodnotě více než 300 miliard EUR a které zajišťuje vedoucí postavení Evropy v oblasti mobilních telefonů a vysokorychlostního internetu.
Chtěla bych zdůraznit, že pokud bude Parlament hlasovat pro tento balíček, bude nutné jej provést ve vnitrostátních právních předpisech do roku 2010 a nový orgán pro telekomunikace vznikne do letošního léta. Hlasování Evropského parlamentu je pro spotřebitele v celé Evropě velmi dobrou zprávou. U roamingu jsme zajistili nápravu symptomu vyplývajícího z neexistence jednotného evropského trhu telekomunikací. Nyní se reforma zaměřuje na jádro problému; dláždí cestu skutečně jednotnému trhu pro telekomunikační operátory i spotřebitele. Pro náš průmysl je to velmi důležité.
Rovněž vítám (a Parlament to vždy podporoval), že silnější postavení budou mít osoby se zdravotním postižením. A především vítám to, že spotřebitelé budou mít nyní záruky v oblasti soukromí, svobody projevu a přístupu k informacím. To vše společně - ať prostřednictvím přijetí harmonizačních opatření nebo prostřednictvím většího dohledu nad nápravnými opatřeními, která zvolí vnitrostátní regulační orgány - zajistí větší soulad na vnitřním trhu a pomůže novému orgánu, který bude hrát v tomto procesu klíčovou úlohu, protože bude spojovat odborné znalosti a zkušenosti 27 vnitrostátních regulačních orgánů a odstraní přetrvávající překážky skutečné Evropy bez hranic.
Dalším dokumentem, která máme před sebou, je směrnice o GSM. Zde může Komise plně podpořit změny, jejichž cílem je vyjasnit, která frekvenční pásma má pozměňující směrnice zahrnout. Chci jen zdůraznit, že sama tato směrnice vede k úsporám ve výši 1,6 miliardy EUR pro mobilní sektor, což jasně prokazuje, že Parlamentu se daří předkládat vyvážený soubor rozhodnutí - rozhodnutí ve prospěch hospodářství, ve prospěch průmyslu i ve prospěch spotřebitelů. To vše společně představuje velice dobrý balíček v zájmu Evropy.
Paní předsedající, paní komisařko, dámy a pánové, i já bych chtěla začít poděkováním všem, kdo nakonec pomohli dosáhnout uspokojivého kompromisu ve věci telekomunikačního balíčku. Moje poděkování nejprve směřuje k našemu Parlamentu: především ke všem zpravodajům, mým kolegům poslancům panu Harbourovi, paní del Castillo Veraové a paní Trautmannové a samozřejmě i paní Pleguezuelos Aguilarové. Také mnohokrát děkuji i vám, paní komisařko, za vynikající spolupráci s Komisí. Sama jste byla často přítomna během trojstranných jednání. To je dobré znamení. Skutečně konstruktivně jste spolu s českým předsednictvím přispěla k tomu, abychom mohli nakonec dojít k tomuto kompromisu.
Tento kompromis je dobrý a já velice doufám, že se během zítřejšího hlasování setká se širokým souhlasem. Jak již bylo zmíněno, celé odvětví telekomunikací je jedním z nejefektivnějších odvětví naší evropské ekonomiky, a právě uprostřed finanční a hospodářské krize je zvláště důležité vytvořit obecné podmínky k tomu, aby tento motor tvorby pracovních míst mohl v Evropě znovu naskočit a běžet. S odvětvím telekomunikací je spojeno mnoho pracovních míst a my jsme právním rámcem, který právě přijímáme, vytvořili podmínky, které tomuto odvětví umožní další řádný rozvoj.
Proč je telekomunikační balíček tak důležitý? Chci vyzdvihnout to, co je podle mého nejdůležitější. Potřebujeme rychlý přístup na internet v celé Evropě, a to nejen ve městech, ale i na venkově. Tím "my" mám na mysli mladé lidi, kteří spolu komunikují po celém světě. Tím "my" mám na mysli naše podniky, které působí a jsou usazeny po celém světě, a samozřejmě naše úřady a správní orgány. Čeho v tomto ohledu telekomunikační balíček dosahuje? Vytváří nezbytný právní rámec, aby podniky mohly investovat do rozšiřování širokopásmových sítí v celostátním měřítku. S tímto balíčkem a v něm obsaženou ochranou investic jsme vytvořili smysluplné pobídky, současně jsme však prostřednictvím požadavků tohoto nařízení zajistili, aby nebyly upevněny jen nové trhy. Rizika budování nových sítí byla rozložena uspokojivým a spravedlivým způsobem.
Co ještě bude telekomunikační balíček upravovat? Především efektivní využívání frekvenčních pásem - to je důležité i pro celostátní rozvoj širokopásmového připojení. V balíčku se zasazujeme o pružnější politiku v oblasti frekvencí v Evropě. Frekvenční pásma, která budou uvolněna přechodem na digitální televizní vysílání (tzv. digitální dividenda), by měla být k dispozici i pro mobilní širokopásmové služby, které mohou především zacelit mezery ve venkovských oblastech. Současně jsme však také uznali zvláštní úlohu, kterou vysílání hraje pro zaručení svobodné tvorby názorů v naší demokratické společnosti. Celkově se jedná o dobrý kompromis a já doufám, že zítra nalezne vaši širokou podporu!
jménem skupiny PSE. - Paní předsedající, sledovat tuto rozpravu je fascinující - kolegové již nastínili hlavní témata a paní komisařka přednesla své prohlášení, ale naprostá absence Rady nám vypovídá mnoho o způsobu, jakým v Evropské unii někdy pracujeme. To je zcela nepřijatelné. Zažíváme jednu z dosud nejhlubších krizí v Evropské unii a na celém světě a hovoříme o tématu, jež je tak významné a tak důležité pro tvorbu pracovních míst, jednu z oblastí, v nichž dosud máme velkou míru stability, a to, že na to Rada dnes nereaguje a nejedná s námi, je pro mě velmi výmluvné. Doufám, že zde příští předsednictví Rady uvidíme častěji, protože takto nelze dále pracovat.
A nakonec bych chtěla apelovat na tento Parlament, své kolegy, Komisi a doufám, že i Radu, aby se zaměřili na oblasti, v nichž jsme nalezli kompromisy, ale s nimiž nejsme plně spokojeni. Týká se to otázek spojených s internetem, například způsobu, jakým mohou státy zasahovat, pokud se domnívají, že jejich občané využívají nezákonný přístup k internetovému obsahu, čemuž v němčině říkáme Internet sparen, a správy sítí. Doufám, že nalezneme způsob, jak se těmito otázkami ve druhé polovině roku zabývat a jak nalézt správný rámec, abychom mohli dosáhnout většího konsenzu mezi námi a občany, kteří na nás do velké míry závisí.
Výsledkem jednání s Radou bylo několik velkých úspěchů. Jedno z největších zlepšení v porovnání s prvním čtením se týká přístupu k evropskému tísňovému číslu 112 a povinnosti operátorů zpřístupnit informace o tom, kde se volající nachází, bez jakýchkoli výjimek z důvodu technické proveditelnosti, alespoň pro operátory pevných a mobilních telefonních linek. Jedná se o zásadní úspěch, protože to pomůže záchranným službám reagovat účinněji a zvýší se tím ochrana životů všech občanů na kterémkoli místě v Evropské unii.
Ustanovení o politikách správy provozu byla v této zprávě kontroverzním bodem, jsem však přesvědčen, že kompromis chrání práva uživatelů na přístup k obsahu a využívání služeb dle jejich vlastního výběru. Nikdo v tomto Parlamentu nikdy nechtěl omezovat svobodu na internetu. Naším cílem je umožnit postupy správy provozu, pokud budou nutné, aby byla uživatelům zajištěno co nejlepší používání internetu, za předpokladu, že postupy neomezí hospodářskou soutěž poskytovatelů služeb. Domnívám se, že kompromis je zcela v souladu s uvedeným cílem, a proto jej plně podporuji.
Podle mého názoru, jak jsme se nyní shodli, bude u frekvenčních pásem věnována daleko větší pozornost veřejným zájmům ve prospěch vysílání. S ohledem na současnou debatu o finančních trzích věřím, že naší rozpravou jsme skutečně předešli problémům. Tento návrh ve své nyní sjednané podobě daleko vyváženějším způsobem zohlední vztah mezi trhem a tím, co trh může vytvořit, a úkoly státu. Jsem přesvědčena, že návrh představuje pokrok v oblasti bezpečnosti naší demokracie a že může být i cenným přínosem pro kulturu.
jménem skupiny GUE/NGL. - (SV) Děkuji vám, paní předsedající. Jsme dnes svědky růstu nové společnosti. Jsme svědky technologické obnovy ve společnosti, kde je starý typ komunikace, kterým byla jednosměrná komunikace, při níž "jeden mluví a všichni ostatní poslouchají", nahrazen komunikací o více rozměrech, jistým druhem participativní komunikace, a mnoho z nás tuto novou kulturu svobody přivítalo. Jedná se o interakci, svobodu vyjadřování, kreativitu a tvůrčí nadšení. Jde o výměnu informací, která je často nezávislá na komerčních zájmech, ale staré mocenské struktury se bohužel cítí ohroženy, a proto chtějí do dění na internetu zasahovat a regulovat a kontrolovat je.
Pod záminkou řešení organizované trestné činnosti a terorismu se pokoušejí omezit naše občanská práva, ale to nesmíme dopustit. Společně se svými kolegy poslanci ve Skupině konfederace Evropské sjednocené levice a Severské zelené levice jsem proto vypracovala řadu pozměňovacích návrhů ve prospěch občanských práv, na ochranu práv občanů na internetu. Znovu předkládám svůj pozměňovací návrh 166, který byl v předešlém čtení přijat. Cílem pozměňovacího návrhu je zajistit, aby koncoví uživatelé elektronické komunikace, tedy my - občané, měli možnost přístupu ke službám a aplikacím bez neodůvodněných omezení. Musíme dosáhnout rovnováhy mezi právem lidí na svobodu projevu a soukromí a ochranu osobních údajů a svobodami a právy ostatních, včetně práva na ochranu duševního vlastnictví a ochranu veřejného pořádku a bezpečnosti.
V některých zemích chtějí vlády zavádět nové a přísnější právní předpisy, které poskytovatelům internetu umožní blokovat přístup lidí na internet. Jsme přesvědčeni, že by nemělo být možné, aby byl přístup kterýchkoli občanů na internet zablokován bez předchozího slyšení u soudu. Jako občan musím mít i svobodnou možnost procházet různé stránky na internetu a mít pocit bezpečí v tom smyslu, že soukromé podniky nemohou tyto informace získat. Ti z nás, kteří již milují internet a příležitosti, které nám přináší, říkají, že práva uživatelů by měla být definována účelem, k němuž naše připojení používáme. Nechceme být redukováni na spotřebitele a mít práva vyplývající jen z toho, co uvádí smlouva o předplatném. Společný postoj Rady i kompromis k takové situaci bohužel otevírají cestu, my však chceme být na internetu občany a ne pouze zákazníky a spotřebiteli. Internet je prostor pro setkávání, fórum pro svobodné informace, jistý druh společného území. Máme nyní toto fórum regulovat a přizpůsobit je zájmům obchodních zástupců? Ne, myslím, že ne. Otázkou je, v jakém druhu společnosti chceme žít. Chceme žít ve společnosti dohledu nebo chceme společnost, v níž si lidé mohou být jisti dodržováním právního státu? Společnost, v níž lidé vědí, že jejich soukromí je respektováno, a společnost, v níž je svoboda projevu hodnocena výše než kontrola nad životy lidí. V takovém druhu společnosti chci žít a chci se snažit o to, abychom jej mohli mít. Proto vás naléhavě vyzývám k podpoře pozměňovacích návrhů ve prospěch občanských práv, které jsem předložila se skupinou GUE/NGL.
Tento text skutečně nepodporuje tvorbu. Pouze stanoví široký policejní dohled nad činností uživatelů internetu. Neobsahuje žádné konkrétní návrhy pro zdokonalení zákonné nabídky kulturních statků. je obrovsky pozadu za technickými možnostmi skrývání nebo fingování IP adres. Jedná se o krok zpět z hlediska práva na soukromé kopírování, za něž stejně každý platí daň z digitálních médií. Dává čistě správnímu orgánu nepřiměřenou pravomoc trestního stíhání a ukládání sankcí. Znovu zavádí dvojí sankci pro uživatele internetu, kterým je odepřen přístup k síti, ale musí nadále platit své předplatné. A konečně tento text pohrdá presumpcí neviny a právem na obhajobu.
Proto zpráva pana Harboura vlastně nijak nezmiňuje řadu zlepšení, která spotřebitelé získali. Doufám, že tentokrát to bude jiné, nejen proto, že kompromisy dosažené v oblasti základních svobod a dodržování soukromí jsou dobré, ale také proto, že tyto dokumenty mají obrovský potenciál jak pro spotřebitele, tak pro odvětví telekomunikací a jeho zaměstnance. Kompromisy dosažené ve věci rámcové směrnice a směrnice o univerzální službě jasně odkazují na povinnost členských států respektovat zásady práva na spravedlivý proces, což musí být jistě povzbudivé pro odpůrce francouzského projektu sankcí ukládaných správním orgánem. Tyto texty rozhodně nejsou trojským koněm sloužícím ve prospěch odstupňované reakce, dokonce jsou v rozporu s jejím principem.
Chci také zdůraznit, co jsme spotřebitelům dokázali zajistit v rámci směrnice o univerzální službě. Nebude již možné, aby se operátor schovával za problémy technické proveditelnosti jakožto důvod neposkytnutí spolehlivého přístupu k tísňovým službám a ke stanovení polohy kohokoli, kdo použije tísňové číslo 112. To je naprosto zásadní, protože tím bude konečně řešena bezpečnost evropských občanů; tato technická možnost existovala celá léta, ale úřady a operátoři dříve raději obětovali bezpečnost na oltář úspor investic.
To samé platí i pro zlepšení transparentnosti a kvality informací o smlouvách, které mají být poskytovány povinně a pravidelně. Spotřebitelé budou moci využívat informací o cenách vyhovujících jejich spotřebitelskému profilu a varovných zpráv v případech, kdy překročí svůj obvyklý cenový balíček, což je zvláště užitečné u speciálních tarifů pro využití v zahraničí nebo pro mladé lidi, kteří jsou největšími uživateli SMS zpráv za zvýhodněné ceny. Doba platnosti smluv bude omezena na 24 měsíců, přičemž operátoři budou mít povinnost nabídnout dvanáctiměsíční smlouvy, a v případě změny operátora bude změna muset proběhnout v jednom dni. Dosáhli jsme maximálního přístupu pro zdravotně postižené uživatele i přezkumu rozsahu univerzální služby, aby byla do příštího roku rozšířena zejména na mobilní telefony.
Jsem přesvědčen, že se nám podařilo ukázat, že nejlepší ochranou spotřebitelů je především efektivní ochrana údajů; že v době, kdy lidé surfují na internetu a přesně nevědí, co se za jejich obrazovkou děje, je mimořádně důležité, aby byli informováni. Převzali jsme návrh Komise ve věci povinného oznamování případů narušení bezpečnosti a zdokonalili jsme jej. Jedná se o postup, který se bude provádět na etapy a který byl připraven ve spolupráci s vnitrostátními regulačními orgány, poskytovateli telekomunikačních služeb a tvůrci politik. Jsem potěšen oznámením Komise, podle něhož bude do konce roku 2011 předložena v této věci horizontální směrnice, protože nemá smysl se touto otázkou zabývat jen v oblasti elektronických komunikací.
Současně jsme zajistili, aby bylo povinností získat souhlas uživatele s uchováním programů či aplikací na pevném disku, včetně osobních údajů. V tomto ohledu bych chtěl také stručně zmínit, že jsme původní návrhy připravovali v těsné spolupráci s dotčeným odvětvím. Pro některé části odvětví návrhy nešly dostatečně daleko nebo naopak sahaly až příliš daleko. Pak tyto skupiny působily problémy a zmatek v Radě a Komisi, aby nakonec požadovaly návrat k původně předloženým návrhům, protože se jim nelíbily kompromisní návrhy. Z toho plyne poučení, že bychom měli věřit, že jsme schopni dobře spolupracovat, a neměli bychom nechat subjekty s jinými zájmy, aby nás rozdělovaly.
Tyto pozměňovací návrhy, budou-li přijaty, obnoví určitou rovnováhu mezi právy a svobodami uživatelů a právy a svobodami ostatních, včetně práva na ochranu duševního vlastnictví a skutečného práva na soukromí. Cílem tohoto návrhu by měla být ochrana práv těch, kdo ochranu potřebují, ale i posílení práv občanů na zákonný přístup k informacím, kdykoli a kdekoli to budou považovat za vhodné. Poskytovatelé služeb by měli být nuceni jednat vždy transparentně, a pokud budou ve velmi výjimečných případech nutná omezení přístupu, měli by za ně poskytovatelé služeb nést plnou odpovědnost. Vnitrostátní orgány by měly hrát svou úlohu ve vyšetřování jakéhokoli případného omezení ze strany poskytovatelů služeb.
(DA) Paní předsedající, paní komisařko, nemyslím si, že kompromis je dost dobrý, pokud jde o práva občanů. Mám obavy, že francouzský ministr kultury je stále přesvědčen, že by mělo být možné administrativně přerušit přístup k internetu po "třech pokusech". V důsledku toho jsem s řadou dalších kolegů znovu předložila pozměňovací návrh, o němž již tento Parlament jednou hlasoval. Není však možné o něm nyní podle pořadí hlasování hlasovat, protože musíme nejprve hlasovat o kompromisu. Proto žádám kolegy poslance o změnu pořadí hlasování, abychom mohli o občanských pozměňovacích návrzích hlasovat před celým kompromisním textem.
Podle podmínek telekomunikačního balíčku v současné dohodnuté podobě budou moci operátoři sítí zablokovat přístup na webové stránky, k obsahu, aplikacím a čemukoli jinému. Z tohoto důvodu jsem ve své poslední položené otázce varoval, že nám bezprostředně hrozí riziko omezování svobody tisku, myšlení, projevu a sdružování, kterou zaručuje Listina základních práv EU, pokud vnitrostátní vláda (jak se to mělo stát v Itálii) nebo odvětví komunikací může rozhodovat o blokování webových stránek dle svého vlastního uvážení bez ohledu na to, zda je daný obsah nezákonný či nikoli. To je to hlavní: možnost zablokovat webovou stránku, i když nedochází k trestné činnosti, taková činnost nehrozí ani k ní nikdo nepodněcuje.
(SV) Děkuji vám, paní předsedající. Telekomunikační odvětví je jedním z předních dynamických odvětví Evropy. Potřebuje investice, hospodářskou soutěž a neustálé inovace, aby dávalo občanům co největší příležitosti, a to jak s ohledem na hospodářský život, tak s ohledem na informace, demokracii a rozmanitost. V tomto balíčku nacházíme jasnější pravidla pro hospodářskou soutěž a výraznější úlohu pro evropský úřad, který zajistí otevřenost trhu vůči subjektům hospodářské soutěže. Zabýváme se otázkami, jako je plánování frekvencí a digitální dividenda: nový prostor, který byl vytvořen, aby umožňoval více služeb a činnost více operátorů. To vše, paní předsedající, povede k větší svobodě spotřebitelů a k větším příležitostem. Vezmu-li jako příklad svou domovskou zemi, Švédsko, bude to znamenat, že dominance, které se vůči konkurenci v oblasti poskytování služeb domácnostem mohl těšit starý monopol Telia, bude nyní rozbita, protože v domácnostech lidí nastane otevřená soutěž. To je pokrok: otevře to cestu většímu výběru, vytvoření lepší hospodářské soutěže, a posílí se tak pravomoc jednotlivého spotřebitele, a tedy i svoboda jednotlivce ve vztahu k internetu a širokopásmovému připojení.
Paní předsedající, celý problém svobody internetu byl v tomto Parlamentu předmětem diskuse. Někdy jsem překvapen, když ti, kdo se staví proti Evropské unii a Lisabonské smlouvě, požadují vytvoření orgánu na vyšší úrovni než členské státy, proti čemuž při všech jiných příležitostech protestují. Slyšel jsem, jak paní kolegyně Svenssonová z řad levice dnes žádá o pozměňovací návrh, který by Evropské unii dovolil přímo ovlivňovat přístup členských států k soudnímu procesu. To je odchylka od smluv, které dnes existují, a od Lisabonské smlouvy, o níž mluvíme, a je to forma supranacionalismu, o němž nikdy nikdo nejednal. V úvodu k předpisu jsme však zajistili jasné odlišení toho, co musí dělat právní a soudní orgány a co musí dělat provozovatelé internetu. Zajistili jsme, aby nikdo nemohl porušovat svobodu jednotlivého uživatele na internetu bez konání právního a soudního procesu splňujícího základní požadavky. Požadavky pozměňovacího návrhu 138 jsou proto splněny a různá nebezpečí, která hrozila, byla odstraněna. Myslím, že to je pokrok, který by nás měl těšit, protože současně zajišťujeme, aby se evropský telekomunikační trh otevřel a zajistil větší svobodu, větší rozmanitost a více hospodářské soutěže, a pokládáme základ tomu, aby tento trh byl v budoucnu dynamický a zaujímal ve světě vedoucí pozici.
Existují obavy, že elektronická komunikace, která oslovuje široké vrstvy, bude svou povahou stále povrchnější a nebude to nic víc než odpad beze smyslu. Úkol vytvořit civilizovanou společnost je bezpochyby tak náročný, že jej prostě nemůžeme splnit s takovým druhem obsahu, jaký existuje nyní. Využíváme naše skvělé technické nástroje k tomu, abychom v informační společnosti vedli lidstvo k nevědomosti a v civilizované společnosti k přízemnosti. Špatná kniha je špatná bez ohledu na to, na jak dobrém papíře a jak kvalitně je vytištěna. Trestný čin je na internetu trestný čin a stejně tak je odpad na internetu pořád odpad.
Budu pro telekomunikační balíček hlasovat, avšak činím tak s jistým váháním, protože jsem přesvědčena, že na nejvyšší úrovni byla zásadním způsobem zrazena hlavní zásada liberalizace telekomunikací, které měla tato směrnice dosáhnout. Mám na mysli text v článku 8 o zajištění přístupu k dominantním operátorům a jejich přístupu na trh. Zdá se mi, že při soukromém rozhovoru mezi předsedou vlády Gordonem Brownem a kancléřkou Merkelovou byla uzavřena dohoda o této formulaci, která má dominantním operátorům, jako je Deutsche Telekom, zajistit obrovskou výhodu. Nevíme, co za to předseda vlády Brown získal. Obávám se, že soukromé dohody vůdců za zavřenými dveřmi nejsou ten správný způsob, jak dělat právní předpisy Evropské unie. Musím bohužel říci, že k tomu došlo.
Prosazování práv občanů jednoho státu v jiném členském státě má pro malé a střední podniky zvláštní význam a my bychom měli zajistit, aby bylo v budoucnosti širokopásmové připojení nadále používáno ve prospěch obyvatel a poklesu cen, protože s velmi dynamickým rozvojem širokopásmových služeb a internetu, k němuž nyní dochází, zejména v oblasti telefonních služeb, máme pro širokopásmové připojení zcela nové možnosti využití. Z tohoto důvodu jsem také rád, že frekvenční pásmo GSM 900 je také k dispozici UMTS a že poprvé bylo uvažováno i o síti čtvrté generace, které se snad dostane trvalé podpory ze strany Komise, abychom měli komplexní podporu pro poskytování širokopásmových služeb, zejména ve venkovských oblastech.
Pane Harboure, byl jste zpravodaj za Výbor pro vnitřní trh a ochranu spotřebitelů a já musím říci, že naše spolupráce a společná činnost byly velice pozitivní. Dosáhli jsme velkého úspěchu pro občany, což je pro sociální demokraty v oblasti univerzální služby zvlášť důležité. Tento telekomunikační balíček se stal pro spotřebitele daleko příznivějším a hodně se toho udělalo i pro ochranu spotřebitelů. V budoucnosti budou poskytovatelé telekomunikačních služeb muset nabízet smlouvy i na 12 měsíců, což je velice důležité. Dosud existovalo mnoho poskytovatelů, kteří nabízeli jen smlouvy na 24 měsíců, což je velmi dlouhá doba a brání se tím lidem v brzkém ukončení smlouvy. Je to celkem důležitý přínos. Při změně poskytovatele musí mít spotřebitelé možnost ponechat si své vlastní číslo a změna musí proběhnout za jeden den. Dosud dlouhé čekací lhůty odrazovaly lidi od přechodu k levnějšímu poskytovateli a narušovaly hospodářskou soutěž v této oblasti. I zde jsme zaznamenali velký úspěch.
Jeden bod byl po celou dobu kontroverzní: jak budeme řešit trestní stíhání v případech, kdy vzniknou otázky ohledně trestných činů, resp. občanskoprávních deliktů? Učinili jsme významný krok v podobě kompromisu, kterého jsme dnes dosáhli s Radou, protože jsme zařadili soudní výhradu. Soudní výhrada znamená, že neponecháváme jen na podnicích, aby určovaly, které sankce mají být uloženy; namísto toho jsme pomocí práv stanovených v Evropské úmluvě o lidských právech zajistili, aby se spotřebitelé mohli hájit a aby poskytovatelé služeb neměli přílišnou moc. To je skutečně významná věc.
(PL) Paní předsedající, lidé se obávají, že opatření, jako je telekomunikační balíček, jsou omezením jejich svobody. Dostal jsem v této věci stovky dopisů, a ne pouze z Polska. Budu citovat z jednoho z nich: "Evropský parlament navrhuje zavést změny právních předpisů, které ovlivní můj přístup k internetu a které mohou omezit nebo vytvořit podmínky užívání určitých internetových stránek. Legislativní změny, které Evropský parlament navrhuje, umožní mému poskytovateli internetu nabízet mi omezené nebo podmíněné služby. Obávám se, že takové změny internet zabijí a mohou mít nežádoucí důsledky pro hospodářství Evropské unie."
Telekomunikační balíček je významným příspěvkem k Evropskému plánu hospodářské obnovy díky rozvoji sítě. Telekomunikační balíček významným způsobem přispívá k posílení práv a možností spotřebitelů, protože jej může využívat stále více spotřebitelů. Telekomunikační balíček však také významně přispívá k rozvoji demokracie. Zajišťuje přístup všem Evropanům a nové prostředky pro uplatňování našich práv a povinností, představuje však i rovnováhu nastolenou regulačním orgánem: rovnováhu mezi nástrojem, který má Evropa k dispozici, aby dosáhla skutečného vnitřního trhu v odvětví telekomunikací, a využíváním odborných zkušeností, které jsou k dispozici na vnitrostátní regulační úrovni.
(SV) Děkuji vám, paní komisařko; v oblasti elektronických komunikací potřebujeme větší harmonizaci a jasnější a jednodušší právní předpisy a tato harmonizace musí přispět k dobře fungujícímu vnitřnímu trhu. Hlavním cílem je zvýšit hospodářskou soutěž, což povede k větší nabídce, nižším cenám a lepší kvalitě pro konečné spotřebitele. Pro dosažení úspěchu je třeba vyvážit řadu různých zájmů a nalézt řádnou rovnováhu. Telekomunikační balíček nesmí a ani nemá být používán pro účely trestněprávních či jiných sankcí nebo k ovlivnění procesního práva členských států. Ústředním bodem musí být lepší hospodářská soutěž. Všichni občané musí mít možnost přednést svůj případ soudu - nelze to nechat na komerčních silách. Proto doufám, že kolegové poslanci nyní tento kompromis podpoří.
Problém soukromí se objevuje v oblasti obchodních právních předpisů, uchovávání údajů, trestněprávních předpisů a předpisů o transparentnosti. Evropská unie dosud nenalezla společný přístup se společnými zásadami, které by bylo možné uplatnit na všechny tři oblasti, a bude nutné celkové posouzení, aby se předešlo konfliktům právních předpisů v dlouhodobém výhledu. Zůstává velkou výzvou nalézt rovnováhu mezi zájmy policie, obhájců transparentnosti, těch, kdo chtějí chránit údaje a samozřejmě IT podniků.
Balíček o němž dnes hlasujeme, obsahuje ustanovení, jež jdou přesně tím směrem, který bychom si přáli pro vývoj trhu telekomunikací, jsou konzistentní a jsou ku prospěchu všech: svěření evropské regulace Úřadu evropských regulačních orgánů v oblasti elektronických komunikací (BEREC) se smíšeným financováním, bez práva veta; rovnováha mezi hospodářskou soutěží a nutností nových investic - funkční oddělení je omezeno na výjimečné případy; snaha o zaměření pozornosti na veřejné služby ve správě spektra; nové služby; nová svoboda přístupu; a značný nárůst práv spotřebitelů, zejména díky panu Harbourovi. Jen je mi líto, že byla zamítnuta vysílací povinnost ("must carry").
Z hlediska Francie je text naprosto vyvážený, je to dobrý kompromis - a zde mám na mysli to, že pokud jde o neblaze proslulé pozměňovací návrhy, nakonec navržené znění je dle mého názoru chytré, protože umožňuje prosazování práv duševního vlastnictví na internetu bez omezování svobody přístupu k němu. Internet musí v této oblasti uplatňovat pravidla jako v oblastech ostatních. Virtuální svět není bez pravidel a nesmí se podrobovat jen moci reklamy ze strany operátorů a poskytovatelů přístupu k internetu. Proto sdílím názor paní Trautmannové. Kompromis staví práva zaměstnanců, umělců a uživatelů internetu na stejnou úroveň, a to je dobře.
Hovoříme-li o oblasti datových paketů, dovolte mi přejít k otázce neutrality sítě. Myslím, že všichni musíme souhlasit s tím, že je nutná určitá míra správy sítě. Podniky budují širší potrubí a jiné podniky přichází a toto potrubí plní, což může vést k problémům překročení kapacity. Kdo by si před několika lety uměl představit, že budeme mít služby, jako je BBC iPlayer nebo YouTube? Proto je důležité, aby operátoři byli schopni své sítě spravovat. Zásada "který paket jde první dovnitř, půjde první ven" by se mohla ukázat jako škodlivá, zvláště v případě, že by v důsledku překročení kapacity byly omezeny tísňové služby.
(SV) Mnohokrát děkuji, paní předsedající. Omlouvám se, že jsem se trochu opozdil. Chtěl bych začít konstatováním, že podle mě je důležité upozornit na to, že telekomunikační balíček v současné podobě před hlasováním je v zásadě dobrý. Posiluje hospodářskou soutěž a práva uživatelů, a to je důležité zdůraznit, protože si myslím, že se na to v diskusích často zapomíná. Soustředíme se téměř výhradně na podrobnosti, a pak nám někdy uniká celý obraz, a to je nakonec podstatou celého telekomunikačního balíčku - posílení hospodářské soutěže a práv uživatelů.
V současné době však našim občanským svobodám a právům na internetu a otevřené a svobodné struktuře internetu hrozí řada nebezpečí. Ta nikdy nebyla tak zjevná jako při diskusi o tom, zda bychom měli uživatelům omezovat přístup k internetu bez soudního jednání. Jsem velmi hrdý na to, že jsme se v Parlamentu shodli, že to nepovažujeme za přijatelné. Lidem nesmí být bráněno v přístupu na internet, aniž by jejich případ projednal soud. To je důležité, protože se jedná o velice závažné omezení občanských práv a svobod. Rovněž se tím právní zásady staví na hlavu způsobem, který bychom v jiném kontextu nikdy nedovolili. Někomu, kdo ukradl kolo, nezakazujeme používat silnice. Proto jsem rád, že zítra tomuto návrhu řekneme jasné NE.
Chtěla bych zdůraznit, že nejde o svévolné blokování internetu. Nemůžeme nechat zavřít YouTube, jako se stalo v Turecku, protože se tam údajně objevily urážky Atatürka. Nechceme tu stav, jaký panuje v Číně. Samozřejmě, internetové stránky nelze zavírat náhodně z politických důvodů. Ráda bych však jasně řekla, že občané nemohou mít neomezené právo na neomezené nelegální stahování z internetu! O tom zde nelze vyjednávat. Musíme však zajistit, a to je ta rovnováha, o kterou všichni usilujeme a kterou musíme nalézt, aby autoři tvůrčího obsahu, jejichž práce se objevují na internetu, dostali spravedlivou odměnu. K tomu potřebujeme nový model. Není to model francouzský. Chceme soudní výhradu, soudní rozhodování o základních právech. Tuto novou společenskou smlouvu mezi autorským právem a ochranou základních práv ve znalostní společnosti však musíme teprve nalézt.
Jedna z otázek se týkala investic do sítí příští generace prostřednictvím zajištění řádné návratnosti investic pro telekomunikační operátory s řádným zohledněním souvisejících rizik. Podle současných pravidel je již nyní možné, aby několik společností sdílelo investiční riziko. Nová pravidla to potvrzují a současně říkají, že efektivní pravidla týkající se hospodářské soutěže a nediskriminace je třeba zachovat. To je velice důležité. Chci to zdůraznit, protože někdy slýchám jen o části celé věci, ale v praxi je třeba uplatňovat celou problematiku související s investicemi.
Druhá otázka se týká porušování ochrany údajů. Operátoři musí převzít odpovědnost spojenou se zpracováváním a ukládáním tohoto obrovského množství informací. Nová pravidla proto poprvé v Evropské unii zavádějí povinné oznamování případů narušení bezpečnosti osobních údajů. To znamená, že poskytovatelé komunikačních služeb budou povinni informovat úřady a své zákazníky o případech narušení bezpečnosti, které postihnou jejich osobní údaje. Kromě toho jsou pravidla týkající se ochrany soukromí a údajů posílena v oblastech jako např. používání cookies a podobných prostředků. Uživatelé internetu budou lépe informováni o tom, co se děje s jejich osobními údaji, a bude pro ně i snazší kontrolovat své osobní údaje v praxi.
Další prvek se týká otevřenějšího a neutrálního internetu pro spotřebitele. Evropští spotřebitelé budou mít ještě větší výběr mezi konkurenčními poskytovateli širokopásmových služeb. Poskytovatelé internetových služeb mají k dispozici mocné nástroje, které jim umožňují rozlišovat mezi různými druhy přenosů dat na internetu, jako je hlasová komunikace nebo komunikace typu peer-to-peer. Přestože správa provozu může umožnit rozvoj vysoce kvalitních služeb a může pomoci zajistit bezpečnou komunikaci, lze stejné techniky využít i pro snížení kvality komunikace nebo jiných služeb na nepřijatelně nízkou úroveň. Proto podle nových pravidel Evropské unie budou mít vnitrostátní telekomunikační úřady pravomoc stanovit minimální úroveň kvality služeb síťového přenosu, aby podporovaly neutralitu sítě a svobodu sítě pro evropské občany.
Má druhá důležitá poznámka se týká toho, že internetový prostor sám - elektronické komunikace, odvětví samo - je vzkvétající, vyvíjející se a dynamický sektor. Naším úkolem jako regulačních orgánů je umožnit pokračování této dynamiky, těchto inovací. Zavedli jsme předpisový rámec, abychom spotřebitelům zajistili účast na tomto procesu, dali jim právo dozvědět se o těchto službách a možnost tyto služby využívat - to je zásadní. Ale internet není prosperující prostor proto (a na poště, kterou jste dostávali kvůli tomuto návrhu jste viděli, jak je dynamický), že na něm omezujeme činnost, že zavádíme nové modely podnikání. Brzdili jsme věci, které lidé udělali. Chceme, aby sem vstoupily nové subjekty, chceme malé podniky, chceme velké podniky, chceme investice.
Chtěla bych říci, že náš Parlament hlasováním o tomto kompromisu ve věci telekomunikačního balíčku naznačí jasnou volbu: volbu regulovaného trhu a nikoli neregulované soutěže. Je to také důkaz strategie, rozvojové strategie, která je v kontextu krize užitečná a připravuje evropskou společnost na digitální věk. Toto hlasování také díky ustanovením o zákazu diskriminace umožní zajistit rovnováhu mezi právy států a pravomocemi Komise, mezi starými operátory a novými subjekty na trhu, bude však také znamením pokroku, kterého dosáhl sám Evropský parlament když uplatňoval své pravomoci spolurozhodování, zvláště v oblasti politiky přidělování spektra, které je považováno za veřejný statek, a když opět podpořil subjekty vysílání a služby.
Prokázat, že úřad Hadopi by byl nezávislý a nestranný soud, by znamenalo uložit tomuto vysokému úřadu všechny povinnosti, které musí dodržovat soudce: právo na obhajobu, proces, v němž jsou vyslechnuty obě strany, a veřejný charakter řízení. To by samozřejmě vedlo ke zhroucení systému, který je založen, jak francouzský právní systém pravděpodobně je, na počítačovém zpracování a hromadné správě obvinění a trestů. Proto vyzývám Evropskou komisi k nejvyšší opatrnosti při provádění tohoto telekomunikačního balíčku.
Předpisový rámec Evropské unie v oblasti telekomunikací vznikl v 90. letech 20. století a jeho účelem bylo liberalizovat domácí trhy, kterým dominovaly státní monopoly. Od té doby jsme byli svědky revolučních změn ve vývoji mobilních telefonních služeb a internetu. Návrh reforem právních předpisů pro trh telekomunikací v Evropské unii, o němž bude Parlament zítra hlasovat, má přizpůsobit právní předpisy Evropské unie těmto změnám, například zlepšením postavení uživatelů na trhu elektronických služeb.
Můj osobní názor je, že přístup na internet je významný faktor, který podporuje proces vzdělávání a ukazuje, že lidé jsou schopni využívat své svobody projevu a mít přístup k informacím a na trh práce. Uživatelům internetu nesmí být upírán nebo omezován přístup na internet bez předchozího rozhodnutí příslušného soudního orgánu. Proto jsem důrazně přesvědčena, že bychom měli obnovit dva nejdůležitější pozměňovací návrhy číslo 138 a 166, které Parlament přijal v prvním čtení v září 2008. Tyto pozměňovací návrhy by znovu nastolily záruku uživatelských práv, zavedly povinnost kontroly vnitrostátních regulačních orgánů a postavily by mimo zákon svévolné blokování a bezdůvodné omezování přístupu občanů k aplikacím, službám a obsahu zveřejňovaným na internetu.
písemně. - (ET) Nová pravidla představená v novém telekomunikačním balíčku pomohou regulovat trh telekomunikací a prosazovat ochranu spotřebitelů. Pro spotřebitele bude výrazně snazší získat od svých poskytovatelů služeb informace a měnit poskytovatele služeb. Součástí informací podávaných před uzavřením smlouvy musí být to, zda je spotřebitel smlouvou vázán na konkrétní dobu. Kromě toho nemohou poskytovatelé služeb vázat spotřebitele na dobu překračující 24 měsíců. Přenesení telefonního čísla od jednoho poskytovatele služby k jinému musí být provedeno v jednom pracovním dni. Zlepšila se transparentnost poskytování služeb a spotřebitelé mohou porovnávat ceny na internetových stránkách a je možné uložit místním operátorům povinnost poskytovat služby lidem se zdravotním postižením. Spotřebitelé mohou požádat o stanovení maximální cenové úrovně, jakmile jejich měsíční spotřeba přesáhne určitou výši. Pokud poskytovatel služeb nechtěně zveřejní osobní údaje jednotlivce na internetu, musí o tom řádně danou osobu informovat.
(CS) Hlasoval jsem proti zprávě pana Bögeho týkající se uvolnění prostředků z Evropského fondu pro přizpůsobení se globalizaci, protože zejména v případě rakouské žádosti se jedná o značně nesystematický přístup odrážející se v bezprecedentní výši poskytované podpory na hlavu. Má-li se jednat o časově omezenou individuální podporu zaměřenou na pomoc pracovníkům zasaženým propouštěním v důsledku globalizace, je třeba tuto podporu odvíjet od reálných individuálních potřeb a reálného ekonomického kontextu. To se však neděje, naopak při určování této podpory se postupuje nahodile a svévolně. Proto je, podle mého názoru, třeba stanovit pevná kritéria. Takto použité peníze nejsou řešením problému, ale jsou ve skutečnosti plýtváním penězi daňových poplatníků.
Musíme se však podívat také na svoje země, abychom viděli, jak zavádíme překážky, které brání usnadnění obchodu s chudšími zeměmi. V mnoha případech se chudší země domnívají, že obchodní pravidla jsou namířena proti nim, a berou v úvahu pouze věci, jako je společná zemědělská politika, subvence na bavlnu, hygienické a rostlinolékařské normy a tarify na dovozy zboží vyšší hodnoty do EU. Je důležité, abychom ukázali, že obchodní systém je skutečně otevřený a že nejchudším zemím pomáháme k vymýcení chudoby jak jen je to možné.
Takové situace, ke kterým dochází ve znepokojivé míře, vyžadují, aby se tvůrci rozhodnutí pečlivě zamysleli nad evropským hospodářským a sociálním modelem a nad jeho udržitelností a budoucností. Znamenají rovněž to, že je naprosto zásadní podporovat způsoby vytváření kvalitních nových pracovních míst. Aby tyto způsoby uspěly, musí poskytovat podporu, odstranit břemena a zbavit se neopodstatněné byrokracie zatěžující ty, kteří jsou stále ochotní zahájit nové podnikání a podílet se na inovativních projektech i navzdory potížím.
Tři roky po jeho zřízení, ke kterému došlo v roce 2006, a v současné situaci celosvětové hospodářské a finanční krize bylo zásadní zmírnit podmínky, které řídí využití tohoto evropského fondu. Švédsko, Rakousko a Nizozemsko jsou dnes cílem těchto účinnějších a rychlejších opatření a těším se na to, že všechny členské státy EU budou mít větší přístup k těmto financím. Maximální roční částka tohoto fondu, jež vychází z finančního rámce na roky 2007-2013, nesmí přesáhnout 500 milionů EUR, ale je zásadní, aby tyto zdroje byly plně využity, což není současný případ.
Švédští, rakouští a nizozemští pracovníci se stali obětmi globalizace. Znovu opakujeme náš silný nesouhlas s filosofií, která podpírá tento fond, jež činí evropské pracovníky pouhými "proměnnými" v otázce přizpůsobení se globalizaci, které umožňují hladké fungování určité formy neoliberální globalizace, která není nikdy brána v pochybnost. Zájmy gigantů, jako je americká společnost Ford, stávající vlastník společnosti Volvo Cars, která ve třetím čtvrtletí roku 2009 dosáhla zisku téměř 1 miliardy USD, nebo společnosti Aviva, Axa a BlackRock, hlavní akcionáři společnosti Heijmans NV, v současnosti nahrazují obecný zájem evropských občanů. Fond k tomuto vypleňování přispívá.
Důsledky globalizace jsou opětovně zmírňovány prostřednictvím uvolnění prostředků z Evropského fondu pro přizpůsobení se globalizaci (EGF). Tentokrát bylo bohužel tvrdě zasaženo také Štýrsko. Za několik posledních měsíců přišlo o zaměstnání celkem 744 osob z devíti různých společností, a spolková země Štýrsko proto požádala EU o pomoc. Stejně jako u předchozích žádostí bylo vše důkladně prošetřeno a těší mě, že štýrští občané splňují všechny požadavky. Zejména během aktuální finanční a hospodářské krize se nám znovu jasně připomínají negativní účinky globalizace.
Podpořil jsem uvolnění prostředků z Evropského fondu pro přizpůsobení se globalizaci, protože situace na trzích práce v současnosti vyžaduje, abychom jednali ve prospěch pracovníků. Předchozí krize byly charakterizovány skutečností, že měly dopad na určité regiony a soustředily se na jednom místě. V takových dobách všichni, kteří ztratili svá zaměstnání nebo čelili finančním problémům, mohli odejít do zahraničí, aby si tam našli práci, nebo mohli mít několik zaměstnání. V souvislosti s celosvětovým charakterem finanční krize nejsou takové možnosti v současnosti dostupné.
Stávající situace na finančních trzích vyžaduje, abychom podpořili mnoho milionů lidí, kteří v průběhu minulého roku přišli o svá pracovní místa. Nemluvím samozřejmě pouze o pomoci při hledání práce, ale také o využívání pružnosti trhu práce, o pomoci pracovníkům, která umožní získat nové kvalifikace, a o organizaci vhodného vzdělávání, pokud jde např. o používání počítačů, nebo o poskytování poradenství v oblasti zaměstnání. Většina finančních prostředků fondu EGF by měla být určena na podporu podnikání a poskytování pomoci na samostatně výdělečné činnosti, protože pokud lidé přišli o svoje zaměstnání, představuje založení podniku a vytváření příjmů vlastním úsilím příležitost, jak si zachovat finanční stabilitu a dosáhnout rozvoje.
O propouštění, k němuž přistoupila společnost Volvo Cars, se Komise domnívá, že "má významný negativní dopad na místní a regionální hospodářství" v západním Švédsku. Společnost Volvo Cars je velmi významným zaměstnavatelem v západním Švédsku. Pokud Evropský parlament nepodnikne příslušné kroky, pracovníci společnosti Volvo Cars a její dodavatelé budou vážně zasaženi. Riziko sociální marginalizace a trvalého vyloučení je velmi vysoké, což něco, co jako liberálové nemůžeme připustit. Silně soucítíme se všemi, kteří jsou zasaženi nezaměstnaností, a velmi rádi bychom jim nabídli k dispozici možnosti vzdělávání.
Samotná zpráva odůvodňuje naše postavení, když zdůrazňuje, že "existují různé důvody pro zjevné zpomalení plateb ve srovnání s očekávaným rytmem a v závislosti na dotčeném členském státě. Stávající hospodářská situace zaprvé v některých případech způsobila potíže v otázce poskytnutí vnitrostátního spolufinancování. Zadruhé skutečnost, že realizace rozvoje venkova v roce 2009 vykazuje méně dynamický profil než v příslušném roce předchozího programového období, je vysvětlena opožděným schválením některých programů a v případě Rumunska a Bulharska také nedostatkem vyhovujících předchozích zkušeností s prováděním programů rozvoje venkova".
Hlasoval jsem proti návrhu, protože celkově podporuje liberalizaci trhů a obchodního systému, což je pro chudé a rozvojové země pouze na újmu, a nevykazuje žádné skutečné obavy o environmentální potřeby planety. Domnívám se, že liberalizace obchodu a její katastrofické výsledky, které přispěly ke stávající finanční, hospodářské, klimatické a potravinové krizi a ztrátám pracovních míst, chudobě a deindustrializaci, by měly být zavrhnuty. Hlasoval jsem proti návrhu také proto, že nezaručuje úplné dodržování práv, jímž disponují vlády, a to chránit jejich schopnost regulovat a poskytovat základní služby, zejména v oblasti veřejných statků a služeb, jako je zdravotnictví, vzdělávání, kultura, komunikace, doprava, voda a energetika.
Pozměňovací návrhy, které předložila skupina konfederace Evropské sjednocené levice a Severské zelené levice, byly bohužel zamítnuty. Budeme usilovat o skutečnou reformu mezinárodního obchodního systému, jež bude zaměřena na zavedení pravidel pro spravedlivý obchod, která budou v souladu s mezinárodními pravidly v oblasti sociální spravedlnosti, respektování životního prostředí, potravinové soběstačnosti a zabezpečení dostatku potravin, udržitelného zemědělství, životaschopného růstu a kulturní rozmanitosti.
Hlasovala jsem proti společnému návrhu usnesení o vyhlídkách rozvojového programu z Dauhá po sedmé ministerské konferenci WTO. Obecně jsem tak učinila, protože v návrhu jasně chybí vize podpory rozvoje rozvojových zemí a na tyto země není brán ohled, a zejména jsem tak učinila, protože ačkoli je důležité úspěšně uzavřít jednací kolo z Dauhá, není možné dospět k tomu za každou cenu. Mezinárodní obchod musí zohledňovat evropskou dlouhodobou tradici spolupráce s nejchudšími zeměmi. Pokud jde navíc o zemědělství a liberalizaci služeb, nepodporuji přístup doporučovaný v tomto usnesení tím spíš, když nebyly přijaty všechny pozměňovací návrhy, jež byly navrženy, aby vyvážily znění návrhu. Například souhlas s urychlením jednání v odvětví služeb (za účelem dosažení vyššího stupně liberalizace) nepřichází v úvahu.
Souhlasím s tím, aby Evropská unie zaujímala vedoucí postavení v rámci aktuálních jednání WTO, aby bylo možné uzavřít jednací kolo z Dauhá a zároveň mít na paměti nové globální výzvy, jako je změna klimatu, bezpečnost a potravinová soběstačnost. Doufám, že výsledek povede k novým tržním příležitostem a posílení pravidel mnohostranného obchodu, aby obchod sloužil ve prospěch udržitelného rozvoje. WTO by mohla globalizaci řídit lépe. Uznávám však, že v souvislosti se současnou hospodářskou krizí, pravidla a závazky přijaté v rámci WTO z velké části zabránily jejím členům, aby se uchýlili k restriktivním obchodním opatřením, a vedly je k tomu, aby přijali opatření pro hospodářskou obnovu.
Zamítnutím pozměňovacích návrhů, které jsme předložili, řekli ne radikální změně v jednáních, která by upřednostnila rozvoj a sociální pokrok, vytváření pracovních míst s odpovídajícími právy a boj proti hladu a chudobě. Je politováníhodné, že za hlavní prioritu nepovažují zrušení daňových rájů, prosazování potravinové soběstačnosti a zabezpečení dostatku potravin, podporu kvalitních veřejných služeb a dodržování práva vlád chránit svá hospodářství a veřejné služby, zejména v oblastech zdravotnictví, vzdělávání, vodohospodářství, kultury, komunikací a energetiky.
Ne, globální volný obchod není řešením stávající krize. Naopak je jednou z jejích hlavních příčin. Jednací kolo z Dauhá klopýtalo již na začátku a celý rok se nacházelo ve slepé uličce, a to kvůli zásadnímu problému, kterým je konkrétně to, že systém pro všechny země dosáhl svých tolerovatelných limitů - pro rozvinuté, rozvíjející se nebo nejméně rozvinuté země, jak se v mezinárodním slangu říká těm zemím, jež jsou těžce postiženy chudobou, a které jsou nuceny začlenit se do mimořádně soutěživých světových trhů, jež je pohlcují. V Evropě žijeme podle paradoxu udržovaného pseudo-elitami, které nás řídí a které si přejí, abychom byli bohatí a chudí zároveň: chudí, protože musíme být nedostatečně placeni, abychom mohli soupeřit v obchodní válce, která nás staví proti zemím s nízkými úrovněmi platu, a bohatí, abychom zajistili spotřebu levného a často málo kvalitního dováženého zboží, které zaplavuje naše trhy.
Doufám, že kolo jednání o rozvoji v Dauhá povede k tomu, abychom zavedli spravedlivé a poctivé obchodní vztahy. Proto jsem podpořila pozměňovací návrhy, jež předložila moje politická skupina, které usilují o zlepšení tohoto usnesení s cílem posílit požadavky týkající se rozvoje; s cílem požadovat, aby nebyly při jednáních o službách zpochybněny veřejné služby; ve vztahu k průmyslovým clům požadovat, aby byla uznána potřeba zohledňovat úroveň rozvoje každé země a nikoli náhle otevřít tato odvětví hospodářské soutěži a na závěr požadovat, aby byl zachován zvláštní a diferencovaný přístup vůči některým druhům produkce v odvětví zemědělství.
Po 30 letech fundamentalistické víry ve volný trh, čelí světové hospodářství nejhorší krizi od doby velké hospodářské krize, k níž došlo ve 30. letech 20. století. Neoliberální program Světové obchodní organizace (WTO), včetně deregulace, liberalizace a privatizace služeb přinesl další chudobu pro většinu světové populace jak v rozvojových, tak průmyslových zemích. Moje skupina vždy odmítala liberalizaci obchodu a její ničivé účinky, které přispívají ke stávající finanční, hospodářské, klimatické a potravinové krizi.
Z těchto důvodů jsem hlasoval proti usnesení Parlamentu o ministerské konferenci WTO a moje skupina navrhovala, aby byl pro jednání WTO požadován nový mandát. Takový mandát musí být přizpůsoben současnému světovému stavu. Jeho cílem musí být dosažení skutečné reformy mezinárodního obchodního systému a zajištění přijetí spravedlivých pravidel obchodu, která respektují mezinárodní dohody a vnitrostátní pravidla v oblasti sociální spravedlnosti, životního prostředí, potravinové soběstačnosti a udržitelného zemědělství.
Společný návrh usnesení skupiny Evropské lidové strany (Křesťanských demokratů), skupiny Evropských konzervativců a liberálů a skupiny Aliance liberálů a demokratů pro Evropu o rozvojovém programu z Dauhá a WTO nadále směřuje ke globální liberalizaci ve všech hospodářských oblastech. Není pochyb o tom, že odstraňování překážek obchodu a navyšování obchodu v některých oblastech přináší větší prosperitu. Byli jsme svědky toho, že volný obchod, zejména mezi podobně rozvinutými zeměmi, je rovněž přínosný.
Pokud jsou však mezi obchodními partnery příliš velké rozdíly, jde-li o úroveň jejich rozvoje, pro obě strany to ve většině případů přináší negativní účinky. Úplné otevření trhů rozvojových zemí pro účely vývozů z průmyslových zemí v některých případech vyústilo ve zničení struktur místních hospodářství, zvýšenou úroveň chudoby občanů a v důsledku toho v situaci, kdy se chce více lidí přesunout do západních zemí. Evropa byla na druhou stranu zaplavena levným zbožím z Dálného východu, z výroby, při níž v mnoha případech docházelo k vykořisťování pracovníků. Domácí produkce byla přemístěna nebo uzavřena, což vyústilo v nezaměstnanost v Evropě. Z tohoto hlediska tedy některé překážky obchodu, například za účelem zachování potravinové soběstačnosti v Evropě, mají skutečný smysl. Nemělo by se zapomínat, že liberalizace služeb na finančních trzích sehrála významnou roli v současné finanční a hospodářské krizi. Návrh usnesení nicméně prosazuje, aby se pokračovalo v procesu liberalizace a aby WTO byla udělena významnější úloha jako součásti politiky nového světového uspořádání, a z tohoto důvodu jsem hlasoval proti návrhu.
Dnes jsem hlasovala proti usnesení o rozvojovém programu z Dauhá, protože nesouhlasím s jakýmkoli druhem liberalizace veřejných služeb. Myslím tím zejména liberalizaci dodávek vody, zdravotnické služby a služby v odvětví energetiky. Pro účely sociální soudržnosti je důležité, aby občané měli přístup k veřejným službám. Tyto služby musí být poskytovány ve vysoké kvalitě a musí dodržovat zásadu univerzálnosti a především musí být cenově dostupné. V tomto ohledu by měly vnitrostátní orgány disponovat značnou rozhodovací pravomocí a širokými možnostmi formovat podobu svých služeb.
V době globalizace je účinný systém pro regulaci obchodu potřebnější více než kdy jindy. Je to úkolem Světové obchodní organizace, která byla zřízena v roce 1995 s cílem nahradit Všeobecnou dohodu o clech a obchodu (GATT). Jak je zdůrazněno ve společném návrhu usnesení, který předložily pravicové strany Parlamentu a v jehož prospěch jsem dnes v poledne hlasovala, WTO má zásadní roli v zajištění toho, aby byla globalizace lépe řízena a aby byly její přínosy rozdělovány vyváženějším způsobem. Je jasné, že ti, kteří prosazují protekcionismus, tedy stažení se do sebe, míří na špatný cíl, když činí z WTO smrtící zbraň nekontrolované liberalizace. Byl to současný generální ředitel tohoto orgánu Organizace spojených národů, Pascal Lamy, kdo v roce 1999 určil cestu, kterou je třeba se vydat: byla to naopak cesta kontrolované globalizace.
S potěšením vítám usnesení o WTO, protože se týká mimořádně důležitého problému, s nímž se v současnosti potýkáme. Krize má celosvětový charakter a její co nejrychlejší překonání je v zájmu nás všech. Domnívám se, že jedním z účinných způsobů, jak omezit krizi, je rozšíření světového obchodu. Omezení reformy hospodářství na regionální nebo národní úroveň je jednodušší, ale v dlouhodobém horizontu nepředstavuje dobrý způsob, jak bojovat proti krizi, která má celosvětový rozměr, a boj proti níž vyžaduje společné nástroje, jež budou využity v celosvětovém měřítku. Měli bychom proto učinit vše, co je v našich silách, abychom uspíšili jednání v rámci Světové obchodní organizace, protože tato jednání vedou k liberalizaci obchodu. Zároveň musíme přijmout řádné zásady hospodářské soutěže. Mezi těmito zásadami jsou významné zejména standardy kvality produktů a podmínky produkce, včetně souvislostí s bojem proti změně klimatu a snižováním emisí CO2. Vysoce citlivé zboží, jako jsou zemědělské a potravinové produkty, vyžadují mimořádně důkladný přístup. V budoucnosti bychom měli přemýšlet o tom, zda bychom neměli společně s liberalizací obchodu v rámci WTO na světové úrovni zavést také standardizaci některých prvků zemědělské politiky na světové úrovni. Zvláštní povaha zemědělského odvětví by měla být zohledněna - jeho závislost na klimatických podmínkách, otázky kvality související se zabezpečením dostatku potravin, podmínkami produkce a problémem zabezpečení dodávek potravin pro celý svět. V jednáních WTO musíme ukázat větší porozumění vůči ostatním a více dobré vůle.
Hlasoval jsem proti návrhu, protože je založen pouze na doktríně a politice "války proti terorismu", což je neustále používáno jako odůvodnění pro omezení práv a svobod a pro legalizaci vojenských zásahů a akcí, které zavádí Lisabonská smlouva. Evropský parlament byl nakonec také vyloučen z postupu společného vytváření právních předpisů, přezkoumání a kontroly opatření týkajících se práv jednotlivců a protiteroristických politik, čímž byla oslabena jeho úloha v rozhodujících otázkách. Na závěr chci zdůraznit, že nehledě na vše ostatní byl bohužel schválen pozměňovací návrh, který narušuje úlohu nevládních organizací, činí z nich poskytovatele informací a nositele různých "protiteroristických" bezpečnostních služeb, namísto, aby byly nápomocny ve společenstvích, v nichž působí.
Veřejný přístup k dokumentům je zásadním faktorem pro zajištění demokratické kontroly institucí a jejich účinného působení, což zároveň zvyšuje důvěru občanů. V rámci Stockholmského programu Rada znovu potvrdila významnost transparentnosti a vyzvala Komisi, aby prošetřila nejlepší způsoby, jak zajistit transparentnost rozhodovacího postupu, přístup k dokumentům a řádnou správu věcí veřejných se zřetelem na nové příležitosti, jež nabízí Lisabonská smlouva. Nepochybuji o tom, že je třeba změnit právní základ nařízení, které se týká přístupu k dokumentům, a stejně tak právní rámec, v němž by mělo být uplatnitelné, zejména s ohledem na vztahy mezi institucemi Unie a občany.
Uvědomujeme si, že je třeba vytvořit jiný rámec pro soulad s mezinárodním právem. Neakceptujeme politiku "dvojího metru" ve vztazích k vládám třetích států, fyzickým či právnickým osobám nebo nestátním útvarům, které jsou posuzovány podle zájmů Spojených států nebo hlavních evropských mocností. Máme dostatek příkladů. Abych zmínila pouze některé, máme zde případy nezákonného obsazení Západní Sahary, zadržení Aminatou Haidarové a dalších saharských obyvatel v Maroku a akce Turecka proti Kurdům a Kypru.
Hlasovala jsem ve prospěch tohoto usnesení, protože je důležité, abychom my, poslanci Evropského parlamentu, vykonávali naši parlamentní kontrolu nad rozhodnutími, jež ukládají sankce osobám spojeným se sítí Al-Kajdá a Talibanem a stejně tak osobám, které ohrožují právní stát v Zimbabwe a Somálsku. Zvolený právní základ je nepřijatelný; požadujeme, abychom byli konzultováni na základě řádného legislativního postupu a abychom byli informováni o vývoji činnosti Výboru pro sankce OSN. Co se týče této záležitosti, lituji, že Rada zaujímá velice administrativní přístup, ačkoli zde hovoříme o opatřeních, která se týkají práv jednotlivců.
písemně. - Skupina ECR je největším zastáncem opatření proti terorismu v EU, a zejména se domnívá, že vnitrostátní vlády v EU musí spolupracovat na tom, aby se vypořádaly s neustálou hrozbou terorismu. Skupina ECR se nicméně rozhodla zdržet se hlasování o tomto usnesení ze dvou zvláštních důvodů: Zaprvé jsme proti jakýmkoli právním předpisům, jež nás budou směřovat ke společné evropské zahraniční a bezpečnostní politice, a zadruhé namísto toho chceme zlepšenou a posílenou koordinaci a spolupráci mezi EU a vnitrostátními vládami, a jsme velmi zklamáni, že toto usnesení to dostatečně nezohledňuje.
Skutečný smysl položených otázek přesahuje pouhé posouzení doktríny a soudržnosti mezi oznámenými záměry a jejich výkladem. Je zde rovněž praktický důsledek, který vyplývá ze starého rčení "od většího k menšímu" a to se týká následujícího: jaký má smysl, aby byl subjekt, který má pravomoci v trestních věcech a v oblasti předcházení teroristickým útokům a boje proti nim tím, že se podílí na postupu spolurozhodování, následně a priori vyloučen, když jsou v sázce další opatření, která mohou být kvůli tomu, že ovlivňují práva občanů, v této souvislosti rovněž významná?
Je velmi důležité, aby způsob, jakým je Lisabonská smlouva vykládána v právních předpisech ve skutečnosti odpovídal uváděnému posilování pravomocí a kompetencí Parlamentu. Přinejmenším by mělo být v některých případech možné, jak bylo vzneseno v otázce, abychom měli dvojí právní základ, pokud jde o práva občanů a jsou ohroženy protiteroristické politiky. V ostatních případech, jako je Zimbabwe a Somálsko, by měla být zvážena možnost nepovinné konzultace, jak je ve skutečnosti stanoveno ve Stuttgartské deklaraci o Evropské unii, která byla v otázce rovněž zmíněna.
V posledních letech bylo omezováno stale více svobod a bylo tak činěno ve jménu boje proti terorismu. Na základě dohody SWIFT, a zejména pak Stockholmského programu, se "transparentní osoba" stává stále větší skutečností. V době moderní technologie, globalizace a EU bez hranic je samozřejmě důležité, aby úřady pracovaly společně a náležitě se na to připravily. Stát však nesmí klesnout na úroveň teroristů. Pouze musíme přemýšlet o sporné úloze EU a jednotlivých členských států ve spojitosti s přelety letadel CIA a tajnými věznicemi USA.
(PL) Vážený pane předsedo, záměrem nové směrnice o odpadech je poskytnout základ, na němž by bylo možné vybudovat v Evropě společnost, která se bude jako celek podílet na recyklaci. Členským státům mají být stanoveny velmi ambiciózní cíle. Nejsou však cíle, které si chceme stanovit, příliš ambiciózní? Dokážou členské státy, zejména ty nové, splnit přísné požadavky? Je třeba poznamenat, že staré členské státy měly mnohem více času na to, aby přizpůsobily své systémy nakládání s odpady přísným požadavkům, zatímco nové členské státy musí zavést právní mechanismy a vybudovat potřebnou infrastrukturu mnohem rychleji.
V důsledku nové směrnice o odpadech dochází v mnoha evropských zemích k velikým rozporům. Myslím si, že by nás nemělo tolik překvapovat to, jak obtížné bylo dosáhnout kompromisu s Radou. Během včerejší rozpravy uvedli mnozí z poslanců Evropského parlamentu, že nejsou spokojeni s kompromisním řešením dosaženým v rámci této směrnice. Obávám se však, že zavedení ještě přísnějších požadavků by mohlo způsobit problémy s uplatňováním tohoto zákona. Nová směrnice o odpadech přinutí země, které zanedbávaly nakládání s komunálními odpady, k přijetí rozhodných opatření. Tyto země budou muset zavést právní a hospodářské mechanismy, jejichž účinek by měl hospodářství povzbudit, nikoliv zpomalit. Nová směrnice by měla být podnětem k rozvoji nových způsobů vytváření pracovních míst. Proto jsem hlasoval pro tuto zprávu.
(SK) Děkuji vám, pane předsedající. Směrnice o odpadech, kterou jsme právě přijali, obsahuje kompromisy a proto je vystavena útokům z mnoha stran. Rozumím obavám všech občanů, kteří se obávají o životní prostředí a kteří mne prostřednictvím petice žádali, abych tuto směrnici nepodpořil. Zároveň bych měl také upozornit na to, že součást tohoto textu tvoří mnohé z mých osobních pozměňovacích návrhů, které jsou formulovány v duchu pokroku, pokud jde o spolupráci s environmentálními organizacemi. Největším přínosem této směrnice je přijetí hierarchie nakládání s odpady. Na prvním místě je prevence vzniku odpadů, za níž následují různé formy opětovného využití/recyklace a nakonec odstraňování odpadů, jemuž je potřeba se v rámci možností vyhnout nebo jej alespoň omezit. Hlasoval jsem ve prospěch směrnice zejména proto, že přijala tuto zásadu hierarchie, a doufám, že v budoucnosti ji budeme moci dále zlepšit.
(CS) Pane předsedo, já jsem podpořila dnes revizi rámcové směrnice o odpadech. Mimo jiné i proto, že umožní Česku zakázat dovoz odpadu jako suroviny, když to bude v rozporu s národním plánem. Díky zásahu Parlamentu revize obsahuje také nové cíle v oblasti recyklace. Jižanům se zdají příliš ambiciózní, Seveřanům, ale i v Česku zase slabé. Já dosažený kompromis oceňuji. Státy mají různé výchozí podmínky a toto je společný začátek. Dnes je produkce odpadu 3,5 t na osobu a jižní země vyváží až 90 % jen na skládky. Do evropského práva se poprvé dostává pětistupňová hierarchizace způsobů nakládání s odpady. Na první místě je prevence, na druhém znovupoužití suroviny, pak recyklace a teprve poté spalování na energie. Skládky jsou poslední možností pro zbytek. Velice si vážím práce, kterou odvedla paní Jackson, díky ní se zrodil tento pro Evropu dobrý kompromis.
(CS) Rovněž vítám přijatou směrnici. Vytyčení cílů 50% míry recyklace komunálního odpadu a 70% míry recyklace průmyslového odpadu asi uspokojí málokoho. Jedni ji považují za nedostatečně ambiciózní, druzí zase za nerealistickou. Z pohledu České republiky se jedná spíše o krok zpátky, ale důležité je, že směrnice nebrání státům v přijetí přísnější a závaznější vnitrostátní úpravy, která je v tomto případě dle mého názoru žádoucí. Z pohledu České republiky považuji za silně nevyhovující ustanovení o překvalifikování spaloven komunálního odpadu na zařízení pro využívání odpadu. To by znamenalo možná masivní dovoz odpadu ze sousedních zemí, neboť dovoz odpadu za účelem užívání je v Unii povolen. Těžko si lze představit efektivní kontrolní mechanismy, které by dokázaly odhalit, zda byl dovezený odpad skutečně využit nebo spálen. Státy, kterým záleží na tom, aby se jejich země nestala spalovnou Evropy, by proto měly v tomto bodě napnout všechny síly, aby předmětné ustanovení z návrhu směrnice vypadlo.
Toto je však dobrá zpráva. Budu doufat, že podnítí britskou vládu k tomu, aby převzala v této oblasti vedoucí úlohu. To se bezpochyby stane skutečností, pokud budeme mít během příštích dvou let, jak doufám, konzervativní vládu: Pan Cameron, náš vedoucí představitel, se velmi jasně vyjádřil v tom smyslu, že otázky životního prostředí budou stát v čele našich cílů, a proto bude dnešní hlasování dobrým příkladem, stejně jako by byl dobrým příkladem i způsob, jakým hlasovali členové konzervativní strany Evropského parlamentu.
(HU) Děkuji vám, vážený pane předsedající. Bylo mi potěšením hlasovat pro směrnici o normách environmentální kvality v oblasti vodní politiky a rád bych využil této příležitosti k tomu, abych poděkoval svým 610 kolegům, kteří svými hlasy přijetí této směrnice podpořili. Znovu jsme byli úspěšní, pokud jde o vypracování kvalitní a perspektivní směrnice, návrhu, který obnovuje zásadu "sdílené odpovědnosti", a souborného nařízení členských států o vodních tocích, které překračují státní hranice. Je to rovněž návrh, který přesouvá důraz z emisí na imise, jinými slovy, prioritou se místo zájmů průmyslu stávají živé organismy žijící v řekách. Jedná se o směrnici, která zavádí přesná omezení, pokud jde o využití 33 látek, zejména prostředků k hubení hmyzu, chemických a průmyslových látek a těžkých kovů. Nyní je na řadě Rada. Podpoří Rada tuto směrnici a pomůže tak vyčistit naši řeku - naše řeky? Nyní je pouze na vládách, zda budou schopny zastavit znečišťování řeky Raba a ostatních evropských řek, které jsou v podobném stavu. Velice vám děkuji.
Uvítal jsem tedy zprávu kolegyně Doyleové a při dnešním hlasování jsem ji podpořil. Ucelenější přístup ke kontrole reziduí všech farmakologicky účinných látek a analýza jejich rizik jsou naprosto nevyhnutelné. Jsem přesvědčen o tom, že je nutno změnit, doplnit a sjednotit právní rámec pro stanovení maximálních limitů reziduí. Sdílím se zpravodajkou názor, že takovým způsobem lze docílit zlepšení dostupnosti a správného používání veterinárních léčivých přípravků, dobrého fungování obchodu v odvětví potravin živočišného původu a zejména špičkové ochrany veřejného zdraví.
Vážený pane předsedající, hlasovala jsem ve prospěch zprávy, neboť jsem 18 let bojovala proti chudobě a společenskému vyloučení a proto rozhodně podporuji to, aby byl rok 2010 prohlášen v této oblasti Evropským rokem. Je naprosto nepřípustné, aby v Evropě žilo v současnosti 78 milionů lidí na hranici chudoby. Je šokující, že i v dnešních dnech nejsou děti a starší osoby v mnoha členských státech schopny se uživit nebo si zajistit teplo. Nedávné ukazatele svědčí o stále se zvětšující propasti mezi nejbohatšími a nejchudšími rodinami v některých zemích, což je výsledkem nerovnoměrného rozdělení evropského hospodářského pokroku.
Je pro nás důležité vybudovat prostor pro to, abychom dokázali čelit vyloučení a chudobě dětí, starších osob a zdravotně postižených osob, tedy těch, kdo jsou v postavení, kdy nemohou podobné situaci zabránit. Měli bychom mít vždy na paměti, že chudoba roste v oblastech, které postihly přírodní pohromy nebo kde se projevily následky jiných situací, které v současnosti zaznamenáváme, a to výrazný růst cen potravin a energie. V této situaci jsou potřebné další činnosti, jejichž cílem je snížit vliv těchto škodlivých faktorů na postavení nejchudších sociálních a pracovních skupin.
Jsem ráda, že všichni slovenští europoslanci dokázali přesvědčit Evropský parlament, i díky vyvážené zprávě našeho kolegy Davida Casy, že Slovensko patří do tohoto úspěšného klubu "E". Nyní je už jen na Slovensku, hlavně na vládě Slovenské republiky, aby pokračovala v striktních makroekonomických krocích, v restriktivní fiskální politice, aby dokázala udržet maastrichtská kritéria i nadále. Vstup Slovenska do eurozóny je velkou výzvou i pro ostatní členské země, aby pokračovaly v reformním úsilí a splnily maastrichtská kritéria.
(CS) Pane předsedo, blahopřeji upřímně Slovensku ke vstupu do eurozóny. Chtěla bych teď ještě ocenit práci, kterou vykonal zpravodaj Casa, neboť čelil v Parlamentu polemice o oprávněnosti revalvace slovenské měny a dalším. Diskuze ukázala, že řada dalších požadavků, které mohou mít vliv na dlouhodobou stabilizaci společné měny, jsou oprávněné. Nejsou však překážkou pro dnešní vstup Slovenska, jsou ale výzvou pro dohodu o novelizaci pravidel. Nesouhlasím s těmi, kteří dnes v diskusi odmítli změnit maastrichtská kritéria do budoucnosti. A ještě jednou chci vyzdvihnout zásluhy Dzurindovy vlády, která před pěti lety zahájila nutné reformy na Slovensku. Bez nich by dnes Slovensko svůj hospodářský i politický úspěch neslavilo. Slováci ukazují nyní cestu i pro Českou republiku.
- (PL) Vážený pane předsedající, zdržel jsem se hlasování, pokud jde o zprávu pana Harangozó. Jedním z cílů politiky soudržnosti Evropské unie by mělo být upevnění nástrojů solidarity a integrace. Zranitelná společenství a skupiny by měly mít naši podporu s cílem bojovat proti vyloučení a nerovnosti. To by však nemělo být považováno za protiargument, pokud jde o rozvoj městských částí, neboť jedno nevylučuje druhé. Důležitý je teritoriální přístup, který v konečném důsledku nevyvrací význam účinnosti politiky soudržnosti.
Podpořeny by měly být zejména regiony a oblasti s historickým vývojovým zpomalením, kde jsou místní obyvatelé méně připraveni vyrovnávat se s výzvami tržního hospodářství. Rozdíly v rámci jednotlivých regionů, pokud jde o úroveň rozvoje, jsou velmi velké. Proto je nezbytné vytvořit konkrétní obraz o stavu rozvoje našich regionů a dále ho využít jako základ pro vyrovnání se s problémovými oblastmi v rámci jednotlivých regionů. Hned teď můžeme říci, že se to týká zejména hornatých oblastí a podstatné části venkovských oblastí. Musíme sjednotit proces trvale udržitelného rozvoje, aby oblasti, ve kterých je menší úroveň rozvoje, nebo zaostalé oblasti dále neupadaly nebo nevznikaly další takovéto oblasti.
Nakonec bych rád zakončil svůj příspěvek poznámkou, že můj volební obvod, City of Leicester, je příkladem toho, jak může fungovat místní činnost v této oblasti. Leicester je jedno z nejrozmanitějších měst ve Spojeném království z mnoha důvodů - má bohaté i chudé, mnoho různých národností - a ještě díky individuální a místní činnosti má Leicester jednu z nejucelenějších strategií pro soudržnost a integraci, zranitelných společenství a skupin, jak je zde nazýváme. Je pro nás příkladem, že místní činnost je nejlepší, a já jsem znepokojený, když o ní hovoříme na úrovni EU.
(CS) Pane předsedo, politika udržitelného rozvoje nemá šanci na úspěch, dokud nebude mít globální rozměr. Deklarace tisíciletí OSN sice vyzývá všechny státy k zajištění soudržnosti politik v zájmu rozvoje, ovšem v praxi toho mnoho rozvinuté země nedělají. V protikladu je závazek Evropské unie, který nás vede zkoumat dopady našich evropských politik na rozvojové cíle. O to více oceňuji, že omezujeme naši politiku rybolovu v zájmu cílů rozvojových zemí. Chci teď upozornit na těžbu dřeva v západní Africe, která jen z 5 % odpovídá udržitelnému hospodářství. Je důležité, aby Komise finančně podpořila tvorbu národních strategických plánů v Africe, ovšem plundrování tropických pralesů zabráníme, když ho nedovolíme dovážet do Evropy, myslím to dřevo, pokud nebude označeno průkaznou ekoznačkou. Věřím, že Komise brzy takový návrh předloží a že jej bez výmluv my a Rada schválíme.
písemně. - Zprávy Lidie Joanny Geringer de Oedenbergové mají mou podporu a vítám myšlenku, že bychom se v době, kdy Evropská unie stojí před důležitými politickými rozhodnutími, neměli zabývat technickými problémy do přílišné hloubky. I když v situaci, kdy bych byl zaujatý poslechem kolegů tohoto Parlamentu diskutujících intenzivně o politickém významu zařízení k osvětlení a světelné signalizaci na kolových zemědělských nebo lesnických traktorech, v takovýchto případech bych celkem podpořil využití zrychlené pracovní metody pro úřední kodifikaci právních předpisů. Když se EU zase znovu nachází na mrtvém bodě, potřebujeme soustředit všechnu svou pozornost na nalezení způsobu, jak zachránit Lisabonskou smlouvu.
Hlasoval jsem ve prospěch zprávy paní Geringer de Oedenbergové o právní ochraně počítačových programů, neboť se domnívám, že od chvíle, co tyto programy sehrávají takovouto významnou roli v oblasti fungování moderní společnosti, měla by jim být zaručena přiměřená právní ochrana, která by byla uvedena v soulad s nařízeními o autorských právech, jakými jsou literární a umělecká díla ve smyslu Bernské úmluvy. Předmětem ochrany by měly být jen počítačové programy v náležité formě. Samotné koncepty a zásady, na nichž jsou založeny jednotlivé součásti informatických programů, nemohou být předmětem této ochrany.
Tato chvályhodná iniciativa však není zaměřená jen na pedofily, vrahy a pachatele ozbrojených loupeží. Slovy "postihy vyplývající z odsouzení za trestný čin" jednoduše pokrývá i mezinárodní pronásledování za určitý názor. Dobře víme jen to, kdo je cílem, a v tomto šílenství je to Evropa, otevřená nekontrolovatelnému přistěhovalectví, která neustále cítí lítost kvůli tomu, co bylo, co je a co by mohla být: plná vlastenců, kteří jsou oddáni své identitě, pyšná na své lidi, jejich národ a jejich historii, a lidi, kteří jsou dostatečně odvážní na to, aby nahlas veřejně prohlásili, koho brání.
Zlepšení ochrany eura proti padělání je vítaným vývojem, a proto jsem i já hlasoval ve prospěch zprávy pana Díaze de Mera. Nepřetržitá práce na tom, aby bylo euro bezpečnější, je jedna věc, ale pokud lidé nebudou dostatečně informovaní o bezpečnostních znacích eura, nedosáhneme ničeho. Evropská centrální banka a členské státy proto musí zvýšit své snahy v oblasti vzdělávání. Kromě toho se musíme postarat i o to, aby bylo možné dopadnout profesionální padělatele eura rychle kdekoli v EU. Nepřetržité snižování výdajů, pokud jde o policejní služby, současně s odstraňováním hranic, je kontraproduktivní, a nejen v této oblasti.