Vakar Lauksaimniecības ministru padomē un Lauksaimniecības un lauku attīstības komitejā es arī paziņoju par EUR 280 miljonu piešķiršanu piensaimniekiem. Lai šo naudu varētu ātri izmaksāt, man 186. pantā vienkārši ir vajadzīgs juridiskais pamats. Ir doma šo naudu pievienot valstij paredzētajam finansējumam atbilstoši 2008.-2009. gada produkcijai, protams, iekļaujoties katrai dalībvalstij paredzētajās kvotās, un sadalīt to nediskriminējošā veidā tiem lauksaimniekiem, kurus krīze skārusi vissmagāk. Taču, lai izmantotu arī šo iespēju, mums 186. pantā jāiekļauj piens.
Jums jāsaprot, ka par šo manis paziņoto iespēju piešķirt EUR 280 miljonus būs jālemj budžeta lēmējiestādei Eiropas Parlamentam un ES Ekonomikas un finanšu ministru padomei ECOFIN sanāksmē 19. novembrī. Vakar es arī pateicu, ka tā ir pēdējā manā rīcībā esošā nauda, izņemot tos EUR 300 miljonus, kas ir vajadzīgi kā buferis, lai izvairītos no finanšu disciplīnas pārkāpumiem. Man noteikti jums skaidri jāpasaka, ka 186. pants nav tīra veidlapa, kurā Komisija drīkstētu ierakstīt jebkādas ierosinātās idejas. Patlaban es varu vienīgi pateikt, ka tajā varētu iekļaut dažādu produktu, piemēram, siera, privātu uzglabāšanu, ja tirgū rastos tāda situācija, ka mēs šādas uzglabāšanas nepieciešamību varētu pamatot.
Uzskati manā grupā par ierosināto kvotu atpirkšanas programmu arī ir ļoti atšķirīgi. Programmai vajadzētu būt obligātai, ja gribam, lai tai vispār būtu kaut kāda ietekme. Tomēr es apzinos, ka diez vai šajā Parlamentā vai Padomē to atbalstīs vairākums. Turklāt šāda programma nebūtu pieņemama dažām dalībvalstīm, jo tā nozīmētu atkāpšanos no izlīdzināšanas kārtības un arī kvotas samazināšanu. Norādījums, ka piena ražotāju prioritārām grupām kvota ir jāpalielina, ir lēmums, kas jau ir spēkā esošs tiesību akts.
ALDE grupas vārdā. - Priekšsēdētāja kungs, es arī varētu pateikties komisāres kundzei par ierašanos šovakar, lai papildus paskaidrotu par pilnvarām, kuras viņa vēlas saņemt. Komisāres kundze, es varētu vispirms jums pateikties par pozitīvo reakciju attiecībā uz šajā Parlamentā 27. septembrī atrunāto rezolūciju. Es atzinīgi vērtēju to, ko jūs esat darījuši, lai mēģinātu stabilizēt ļoti nopietno situāciju, kādā atrodas piensaimnieki. Arī es atzinīgi vērtēju EUR 280 miljonus, ko jūs esat atvēlējuši pārstrukturizēšanai.
ECR grupas vārdā. - Priekšsēdētāja kungs, vispirms es gribētu pateikt, ka šo lēmumu es, protams, vērtēju atzinīgi un domāju, ka vakarvakara debates komitejā un šovakar plenārsēdē ļauj mums viest lielāku skaidrību šajā situācijā. Iemesls daudzo piensaimnieku vilšanās sajūtai ir tas, ka, kaut arī viņi zināmā mērā redz to, ko Lyon kungs nosauca par "zaļo asnu” parādīšanos, īstenībā šī nauda vēl nav ienākusi viņu banku kontos. Tādēļ tas tiešām daudzos piensaimniekos rada zināmu vilšanos. Daudziem no viņiem jau ilgu laiku ir finansiālas grūtības. Ir labi un noderīgi, ka mēs varam runāt, un tādēļ es tagad atbalstu 186. panta sakārtošanu, lai mēs varētu šo naudu iedot tieši ražotājiem pēc iespējas ātrāk. Es uzskatu, ka tas ir svarīgs uzdevums.
Laikā, kad mums ar tādu sparu tiek uztiepts Lisabonas līgums, mēs varam vien pabrīnīties par jūsu vēlmi pastiprināt regulas 186. pantu, kas jums dos neierobežotas pilnvaras. Jums taču šādas pilnvaras jau reiz bija, un tās jūs noveda līdz kvotu liberalizācijas izvēlei, kas mūs iegrūda pašreizējā krīzē un deva labumu tikai rūpniekiem un izplatītājiem, jo pat šodien Eiropas Revīzijas palāta norāda, ka laikā no 2000. līdz 2007. gadam piena produktu patēriņa cenas pieauga par 17 %, kamēr ražotāju cenas nokritās par 6 %.
(HU) Komisāres kundze, es, protams, balsošu par priekšlikumu, kaut arī es saprotu, ka šī nauda, kas piešķirta reklāmas nolūkos, neatrisinās lauksaimnieku stāvokli. Es tomēr gribētu uzdot trīs jautājumus. Pirmais ir šāds - kāda jums ir mācība no šīs krīzes? Vai mēs no tās esam kaut ko mācījušies? Komisāres kundze, šo krīzi neizraisīja nekādas dabas katastrofas, cunami vai citi tamlīdzīgi notikumi, bet gan virkne nepareizu lēmumu un būtībā finansiāli nespējīga lauksaimniecības politika. Raugoties nākotnē, ko jūs varat solīt lauksaimniekiem? Kā viņiem izvairīties no līdzīgas krīzes nākotnē? Es no jums gribētu dzirdēt skaidru un izvērstu atbildi.
Tagad mans nākamais jautājums. Vakar komitejas uzklausīšanas laika jūs teicāt, ka dalībvalstis var brīvi izmantot šo naudas summu. Ko tieši tas nozīmē? Vai dalībvalstis varēs šo naudu taisnīgi sadalīt, lai tā nenonāktu lielo lauksaimniecības uzņēmumu un lielo saimniecību rokās, bet gan sīksaimniecībās, ģimeņu saimniecībās, kuras ir vistrūcīgākās un kuru iztika ir atkarīga no šīs naudas? Tieši šie lauksaimnieki ir nonākuši visdrausmīgākajā situācijā. Otra liela grupa, par kuru būtu jāspriež, ir lauksaimnieki jaunajās dalībvalstīs, it īpaši sīkzemnieki. Kā jūs domājat atbrīvoties no neciešamās diskriminācijas, kas radusies no tā, ka mums, piemēram, ungāriem, vajadzēja atdot savu tirgu atslēgas ar visu iedzīvi Eiropas Savienībai, pretī saņemot tikai mazu subsīdiju daļiņu? Kā un kad šī netaisnība un nevienlīdzība tiks likvidēta?
Lai cik nepietiekamas mums liktos Komisijas iniciatīvas, mums nav citas izvēles, kā vien tās pieņemt. Tādēļ arī Eiropas Parlamenta Sociālistu un demokrātu progresīvās alianses grupa šorīt balsoja par priekšlikumu izskatīšanu steidzamības kārtā. Mēs tomēr ierosināsim un prasīsim, lai Eiropas Parlaments tiktu visu laiku informēts par pasākumiem, ko veiks turpmākajās dienās saskaņā ar pilnvarām, kuras mēs tagad nododam Komisijai. Mēs turpināsim darīt visu iespējamo tirgus līdzsvara atjaunošanai, lai tas var nodrošināt pietiekamus ieņēmumus ražotājiem, kā tas no jauna ir apstiprināts Lisabonas līgumā.
(DE) Priekšsēdētāja kungs, Bové kungs šovakar šeit diemžēl nevar būt, tādēļ atkal runāju es. Man ir vairāki jautājumi komisārei. Vai viņa tiešām nopietni tic, ka pēc šīs naudas izmaksāšanas beigsies protesti? Kā jau iepriekš teicu, es uzskatu, ka Parlamenta šī rīta lēmums ir tas pats, kas "neaizpildīta čeka” piešķiršana Komisijai, jo mēs nezinām, ko tā ar to darīs. Es vēlreiz pateikšu, ko domāju: Komisijas klātbūtne nav viens no risinājumiem, bet gan viena no problēmām. Es palieku pie sava viedokļa.
Man ir vēl viens jautājums jums, komisāre, par to, ka visās programmās ir atkārtoti teikts, ka mums jāturpina veicināt pārstrukturizēšana. Tātad, ko jūs domājat ar pārstrukturizēšanu? Vai jūs patiesi domājat, ka ir pareizi pakāpeniski izmaksāt naudu, lai būtībā iedrošinātu mazos lauksaimniekus padoties un lai varētu lielajām saimniecībām iedot naudu? Šī politika beigu posmā vairs nebūs ietekmīgs līdzeklis. Mums jānodrošina mērķtiecīga naudas izlietošana, it īpaši mazāk attīstītajos reģionos, lai tajos saglabātu tās struktūras, kas ir visvairāk pakļautas briesmām.
Pretēji prasītajam ir jāpanāk virziena maiņa KLP lejupejošajā gaitā, kur viena aiz otras sekojošas reformas ir izpostījušas instrumentus, kas regulē tirgu, kvotas un ražošanas tiesības, novedot tūkstošiem ražotāju pie pakāpeniskas aiziešanas no nozares. Tūkstošiem darba vietu karājas mata galā, to skaitā veselas ģimenes, kas ir atkarīgas tikai no lauksaimniecības un it īpaši no piena nozares. Uz spēles ir likti plaši apgabali, kuros zeme aizvien biežāk tiks pamesta, tādējādi atstājot bīstamas sekas uz sociālo stāvokli un vidi.
Mēs atzinīgi vērtējam vakar paziņoto EUR 280 miljonu vērto summu piena fondam, bet tas ir tikai plāksteris uz daudz plašākas problēmas rētas. Pagājušā gada septembrī Parlaments nobalsoja, ka ir jābūt pieejamiem EUR 600 miljoniem. Ja vēlamies solidarizēties īpaši ar sīkzemniekiem, šī summa ir jāsaglabā. Nākamā Komisijas prioritāte ir sākt risināt jautājumu par piedāvājumu piena nozarē. Par to es esmu stingri pārliecināts. Kamēr šis jautājums netiks atrisināts, mēs turpināsim saskarties ar vēl vairāk problēmām, un mūsu plāksteru krājumi drīz beigsies.
Kā mums pārvaldīt visu šo situāciju? Mēs gribētu, lai EUR 280 miljonus saņemtu tie piensaimnieki, kurus šī krīze skārusi vissmagāk. Mēs runājam par piena tirgu, bet aiz tā ir dzīvi cilvēki un lauku apvidi, par kuriem mēs runājam un vienmēr sakām, ka gribam viņus atbalstīt, kad debatējam par citiem tematiem. Komisāres kundze, atbalstiet piena fondu! Es gribu skaidri pateikt, ka šajā pēcpusdienā komisāre, runājot budžeta debatēs, izteicās par labu šim fondam. Es par to biju ļoti priecīga. Mums tas ir vajadzīgs steidzami, tāpat kā šī nauda, kas ir 2010. gada budžetā.
Šeit ierosinātie pasākumi gan ir nedaudz nepārliecinoši, bet tomēr vajadzīgi un neatliekami. Esmu arī noraizējusies par to, kā Komisija izmantos tai piešķiramās jaunās pilnvaras, it īpaši tādēļ, ka tās rīcība šīs krīzes laikā ir bijusi diezgan neatsaucīga, jo tā ierosināja nepārliecinošus un novēlotus pasākumus, turklāt tikai tad, kad uz to tika izdarīts spēcīgs spiediens. Ņemot to vērā, es gribētu, lai Komisija 186. panta pielikumā izklāsta pasākumus, ko var izmantot radikālai intervencei piena nozarē, lai nodrošinātu tās ilgtspēju.
Lai šāda programma noritētu veiksmīgi, tai jābūt obligātai, nevis brīvprātīgai. Es uzskatu, ka šī brīvprātīgā piena kvotu atpirkšanas programma traucē sasniegt mērķi. Es tā uzskatu ne tikai tāpēc, ka šāda kārtība sākotnēji nozīmēs to, ka mēs saglabājam kvotu palielināšanu, kuru pēc tam būs ļoti grūti apturēt. Atpērkot piena kvotas, mēs tām atkal piešķirsim finansiālu vērtību, kas galvenokārt iedarbosies tādējādi, ka tiks aizkavēta kvotu līmeņa līdzsvarošanas iespēja. Es uzskatu, ka man jānoraida ikviens pasākums, kas ierobežo līdzsvarošanu. Līdzsvarošana ir nepieciešams līdzeklis, it īpaši piena kvotu pakāpeniskas atcelšanas periodā, lai atsevišķas saimniecības varētu labāk orientēties tirgū.
(RO) Es gribētu uzdot komisārei jautājumu, kā arī pateikties viņai par ierašanos Parlamentā. Jūs teicāt, ka apsolītie līdzekļi fondiem piena nozares atbalstam dalībvalstīm tiks iedalīti atbilstoši vēsturiskajam faktoram, citiem vārdiem sakot, pamatojoties uz sarunu ceļā noteiktajā kvotām. Tomēr daudzas dalībvalstis saka, ka kvotu sadalījums nav taisnīgs. Būtībā tas ir iemesls, kādēļ daudzas dalībvalstis prasa tirgus noteikumu atcelšanu. Piemēram, dažās valstīs nevar saražot pat tik daudz, lai apmierinātu savu patēriņu. Vai jūs nedomājat, ka vēsturiskā faktora piemērošana šo netaisnību saglabās...
(BG) Es gribētu atzinīgi vērtēt Padomes un Komisijas lēmumu 2010. gadā piešķirt piena ražotāju subsidēšanai papildu EUR 280 miljonus. Tas skaidri parāda rūpes par visiem tiem, kas ik dienu cieš no krīzes izraisītajām nelabvēlīgajām sekām. Es uzstāju, lai šī atbilstīgā atbildes reakcija nebūtu vienreizējs ekonomisks risinājums, bet daļa no mērķtiecīgas ilgtermiņa stratēģijas šīs nozares atjaunošanai, stabilizēšanai un attīstīšanai Eiropā. Tādēļ ir svarīgi ņemt vērā pasākumus, kādus katra valsts gatavojas veikt. Es gribētu vērst jūsu uzmanību uz faktu, ka Bulgārija tikai daļēji var pieņemt priekšlikumus Regulas (EK) Nr. 1234/2007 grozīšanai. Mēs pieprasām, lai priekšlikuma projektā tiktu skaidri ierakstīts, ka iespējas pārvaldīt valsts piena kvotas paliks dalībvalsts ziņā. Ir svarīgi, lai tiktu saglabāta iespēja izvēlēties esošo piena kvotu izpirkšanas un pārdales shēmu saskaņā ar valsts rezervi. Mēs nevaram tik viegli atļauties aizkavēt maksājumu vai iekasēt maksājumu no ražotājiem, jo šajā nozarē Bulgārijā patlaban notiek modernizācija. Pretējā gadījumā bulgāru ražotāji nebūs konkurētspējīgi pat pēc 2015. gada.
Otrkārt, ja drīkst, es gribētu pieminēt pagātni, pirms pēc brīža pievēršos nākotnei. Esmu pārliecināts, ka mēs atceramies tos brīnišķos laikus pirms gada, kad lauksaimnieki par pienu saņēma labu samaksu. Tajā pašā laikā viņi saņēma lielas ES subsīdijas par piena nozares modernizāciju. Tādēļ ir svarīgi, ka mēs plānojam nākotni, kas pamatota uz šo pieredzi, un ka mēs izdarām secinājumus no savām kļūdām, jo kļūdas noteikti tika pieļautas. Tikpat svarīgi ir domāt par to, kā plānot šīs nozares attīstību, jo ir pieejamas gan tiešās subsīdijas, gan arī subsīdijas lauku apgabalu attīstībai. Turklāt mūsu rīcībā ir piena kvotu instruments.
(PL) Komisāres kundze, es gribētu jums pavaicāt šādu jautājumu - kādam nolūkam Komisija grib izlietot EUR 280 miljonus? Turpmākai pārstrukturizēšanai vai varbūt labāk, kā to vēlas 21 dalībvalsts, kapitāla iepludināšanai tirgū, tirgus mehānismiem? Lauksaimnieki faktiski grib naudu, ko izmantot mehānismu atbalstam. Pašlaik viņi nespēj paņemt papildu kredītus vai uzlabot ražīgumu. Šobrīd viņi nespēj turpināt modernizēšanu, jo viņi ir zaudējuši likviditāti. Viņi tagad nevēlas pirkt ledusskapjus vai slaukšanas ierīces, šis nav papildu ieguldījumu laiks. EUR 280 miljoni nav gluži līdzvērtīgi EUR 2, ko dod par Eiropas Savienībā saražotu tonnu piena.
Man jāsaka, ka priekšlikums par kvotu atpirkšanu izraisa manī apjukumu. Jūs pati nedēļām un mēnešiem ilgi atkārtojāt, ka pašreizējo krīzi neizraisīja kvotu sistēma, un, paturot to prātā, es personīgi neuzskatu, ka šis priekšlikums par kvotu atpirkšanu ir pilnībā loģisks. Visbeidzot es gribētu pateikt, ka ar to vēl nevar šo jautājumu pabeigt. Mums jāturpina veikt pasākumus, it īpaši attiecībā uz piena nozari grūtos apgabalos - kalnu apgabalos -, kur piensaimniecība ir vienkārši vienīgā alternatīva.
Komisāres kundze, Austrija vienmēr ir nostājusies pret kvotu pakāpenisku atcelšanu. Labi, jūs esat izvēlējušies savu ceļu un pa to neatlaidīgi ejat. Mēs, protams, mēģināsim sagatavot tam savus lauksaimniekus un palīdzēt viņiem kā vien iespējams. Ar vislielāko piespiešanos es nespēju saprast jūsu priekšlikumu par kvotu brīvprātīgas izpirkšanas programmu. Ja mēs to piemērosim, tā beigsies ar tieši to kvotu vērtības un cenas pieaugumu, kuras jūs gribat pakāpeniski atcelt. Kā jums šķiet, kā mums to izskaidrot Austrijas lauksaimniekiem?
Komisijas locekle. - Priekšsēdētāja kungs, uzmanīgi noklausoties šeit šī vakara diskusijas, man liekas, ka jums pēc dažām runām varbūt radies iespaids, ka šis ir pirmais pasākums, ko veicam, lai palīdzētu piena nozarei Eiropas Savienībā. Tas ir pilnīgi nepareizi. Es esmu pilnīgi pārliecināta, ka vismaz daži no jums zina, kas notiek kopš šī gada janvāra, kad mēs sākām piemērot valsts un privātās uzglabāšanas atbalsta shēmu. Mēs sākām tirgus intervenci un atjaunojām eksporta kompensācijas. Vasarā mēs veicām daudz dažādu pasākumu, un es domāju, ka mums vajadzētu sarīkot īpašu mācību stundu, lai pastāstītu šī Parlamenta jaunajiem deputātiem, kas tieši ir paveikts kopš pagājušā gada janvāra.
Runājot par konkrētiem punktiem attiecībā uz diviem šodienas priekšlikumiem, man atkal jāatkārto, ka kvotu atpirkšanas shēma nav jauna shēma. Dalībvalstis to jau lieto, kad tās grib palīdzēt konkrētiem piensaimniekiem pārtraukt šo nodarbošanos. Tas ir piedāvājums, un tieši tādēļ es to negribu padarīt par obligātu; tā ir iespēja palīdzēt zemniekiem pārtraukt šo uzņēmējdarbību. Kvotas, ko viņi izpērk, var paturēt valsts rezervē un vēlāk sadalīt, ja dalībvalstis tā vēlas. Šī bija diskusijas viena daļa.
Otra daļa, kas šodien izraisīja vislielāko interesi, ir 186. pants. Iemesls piena nozares iekļaušanai 186. pantā ir tas, ka mums jāspēj reaģēt ātri. Starp citu, es neredzu nekādu iemeslu tam, kādēļ piensaimniecību nevarētu iekļaut 186. pantā, jo gaļas nozarē ietilpstošās jomas tur jau ir iekļautas. Vispār tiem, kuri baidās, ka Komisija saņems "neaizpildītu čeku” un darīs ar to, ko vien gribēs, vajadzētu paturēt prātā, ka 186. pants normālos apstākļos izmantojams kā ļoti pozitīva shēma, ar kuras palīdzību, ātri reaģējot, ir iespējams palīdzēt grūtībās nonākušiem cilvēkiem. Tātad tas nav "neaizpildīts čeks”. Kā jūs jau zināt, par to notiks diskusijas Lauksaimniecības tirgu kopīgās organizācijas pārvaldības komitejā.
Tad vēl es domāju, ka apkārt dzirdamas daudzas kļūdainas idejas. Šie EUR 280 miljoni nav paredzēti pārstrukturizēšanai. Iekļaujot piena nozari 186. pantā, tiek vienkārši piedāvāta iespēja ļoti ātri izmaksāt šo naudu, jo pieņemot grozījumus ECOFIN novembra sanāksmē un parakstot 2010. gada budžetu, formalitātes būsim nokārtojuši. Tas nozīmē, ka mēs varēsim rīkoties nekavējoties, ko mēs nevarētu darīt, ja 186. pantā piena nozare nebūtu minēta. Tātad tā nav pārstrukturizēšana. Kā jau iepriekš teicu, grozījums dod iespēju dalībvalstij izmaksāt naudu vistrūcīgākajiem lauksaimniekiem no šī valsts budžeta.
Es atbildēšu uz dažiem konkrētiem jautājumiem. Es gribētu teikt, ka ražotāju organizācijas ir lieliska izvēle. Īstenībā šāda izvēle ir vajadzīga. Es to esmu nepārprotami pateikusi iepriekš plenārsēdē, konkrēti tad, kad diskutējām par augļu un dārzeņu programmu. Ja lauksaimnieki izniekos laiku un pūles, konkurējot cits ar citu, tā vietā, lai konkurētu ar spēcīgo mazumtirdzniecības nozari, es zinu, kuri būs uzvarētāji un kuri - zaudētāji. Tādēļ es saku - lūdzu, strādājiet kopā, lai kļūtu par spēcīgāku organizāciju visā pārtikas ķēdē.
Eiropas Komisija, atsaucoties uz piena ražotāju nedēļām ilgajām manifestācijām, lai mēģinātu glābt savu krīzes skarto nozari, ir atbildējusi ar EUR 280 miljonu vērta piena fonda radīšanu. Tādēļ Fischer Boel kundze, nedēļām ilgi izliekoties manifestācijas nemanām, galu galā ir negribīgi padevusies tuvu bankrotam esošo izmisušo zemnieku spiedienam. Tomēr šis finanšu pasākums ir nožēlojams un iecerēts, lai ražotājus nomierinātu tikai uz brīdi. Tas nekādi neatrisinās nozares problēmu, kuras risinājums ir plānotā piena kvotu sistēmas izbeigšana. Piena ražotājiem nav vajadzīga žēlastības naudas izdale, viņi grib, lai tirgus procesi tiktu regulēti, lai viņi var pārdot savu pienu par cenām, kas ļauj viņiem par savām pūlēm dzīvot cilvēka cienīgu dzīvi un nodrošināt saviem bērniem nākotni. Ar savu iecirtīgo vēlēšanos uzspiest brīvas un taisnīgas konkurences dogmu Eiropas Savienība atstās tūkstošiem lauksaimnieku tikai un vienīgi tirgus likumu žēlastībā. Šis ir tas pats ultraliberālisms, kas katru mēnesi padara par bezdarbniekiem tūkstošiem rūpniecībā strādājošo cilvēku. Šī asinspirts tagad ir steidzami jāizbeidz.
Es atzinīgi vērtēju vienošanos, ko principā ir panākuši lauksaimniecības ministri Luksemburgā savā padomes sanāksmē par EUR 280 miljonu vērta īpaša atbalsta piešķiršanu piena nozarei. ES līmenī šī atbalsta summa papildus dod vienu centu par litru piena, kas ir absolūti nenozīmīgs atbalsts. Pēc vairāku mēnešu drosmīgās pretošanās Eiropas Komisija mazliet padevās lauksaimnieku, 21 dalībvalsts, ieskaitot Ungāriju, un Eiropas Parlamenta spiedienam, kurš jau pagājušās pirmdienas neoficiālajā sanāksmē Briselē prasīja papildu līdzekļus šai nozarei. Neskatoties uz novēlotajiem pasākumiem Eiropas Savienībā, Ungārijas valdība ātri rīkojās, lai atbalstītu piena zemniekus, un, ņemot vērā pieejamos budžeta līdzekļus, izdarīja visu, lai viņiem palīdzētu. Ungārija palīdzēja piena nozarei, izmantojot visu summu, ko var piešķirt kā daļu no lauku attīstības līdzekļiem un Eiropas Ekonomikas attīstības programmas. Līdztekus Ungārijai vēl tikai Latvijai un Maltai ir šādi izcili rādītāji. Ungāru piensaimnieki tiešā veidā saņems aptuveni EUR 3,3 miljonus no EUR 280 miljonu lielās dotācijas, kas ir aptuveni HUF 890 miljoni. Ungārijas valdība var brīvi lemt, kā izlietot šo naudu. Komisija tikai deva ierosinājumu, ka vistrūcīgākajiem ražotājiem jāpiešķir šis īpašais atbalsts, un tāds pats ir Ungārijas mērķis. Pēc 2010. gada budžeta apstiprināšanas šī summa tiks izmaksāta nākamā gada sākumā.
Mēs visi esam redzējuši attēlus ar ainām, ko veicināja nesenais pārtikas deficīts. Lauksaimniecības preču cenas ir dramatiski palielinājušās ļoti īsā laikā ne tikai pārtikas produktiem. Tas ir bijis iznīcinošs trieciens daudzām attīstības valstīm, kas ir ārkārtīgi atkarīgas no pārtikas importa un kas jau atradās ārkārtējā situācijā. Cerēsim, ka šis ziņojums par izejvielu starptautisko tirdzniecību palīdzēs mazināt dažas no šīm problēmām. Galu galā mēs esam apņēmušies izskaust badu un nabadzību, piekrītot tā sauktajiem tūkstošgades mērķiem. ANO ģenerālsekretārs Ban Ki-moon nesen brīdināja, ka palielinātās pārtikas cenas apdraud tūkstošgades mērķu vissvarīgāko uzdevumu, proti, samazināt uz pusi nabadzību pasaulē. Tādēļ ir īstais laiks veikt steidzamus pasākumus.
Jo īpaši nesenā pārtikas krīze ir parādījusi, ka visas izejvielas nav pārtika. Ja nav iespējams izpildīt pat tādu elementāru prasību kā nodrošināt, lai cilvēki ir paēduši, tad daiļrunība par attīstību nav neko daudz vērta. Tādēļ mums ir jābūt uzmanīgiem, padarot pārtiku par tādu pašu starptautiskās tirdzniecības preci kā jebkura cita. Pasaules attīstības valstis pat bija spiestas atcelt ierobežojumus savās pārtikas politikās un pārorientēties no ražošanas valsts vajadzībām uz ražošanu eksporta vajadzībām. Tā ir SVF, Pasaules Bankas, ASV un arī ES politika, ieviešot šīs prasības. Atceļot aizsardzības tarifus un subsīdijas, daudzas attīstības valstis ir kļuvušas ārkārtīgi neaizsargātas pret pārtikas un izejvielu cenu straujajām svārstībām. Paņemsim par piemēru Haiti, kas līdz šim bija pašpietiekama rīsu audzēšanā. 1995. gadā Starptautiskais Valūtas fonds piespieda šo valsti samazināt savus rīsu tarifus. Haiti lielos apjomos tika ievesti valsts subsidēti rīsi no ASV, un vietējā ražošana sabruka. Šobrīd trīs ceturtdaļas no visiem Haiti patērētajiem rīsiem tiek ievesti no ASV.
Es ceru, ka ziņojums var dot mums instrumentus, lai risinātu problēmas un izaicinājumu, ko rada neskaidrā izejvielu tirdzniecība. To jautājumu skaitā, uz kuriem mēs koncentrējamies ziņojumā, ir atbalsts attīstības valstīm, dažādojot to ekonomikas, lai tās varētu atbrīvoties no situācijas, kad tās eksportē tikai vienu vai divas izejvielas, un virzītos pretim uzlabotiem ražošanas veidiem, kas iekļauj vairāk apstrādātus produktus. Tāpat mēs uzsveram elastīguma nozīmi attīstības politikā. Šīm valstīm ir jāparedz rīcības joma, lai attīstītu iespējas un ekonomikas politikas instrumentus, piemēram, to vietējās lauksaimniecības attīstības atbalstam. Tāpat mēs pieprasām, lai Eiropas Komisija pārskata FLEX finanšu shēmu, kuras mērķis ir stabilizēt izejvielu cenas. Tāpat mēs izskatām izejvielu vienlīdzības dimensiju jeb drīzāk tās trūkumu. Ir ārkārtīgi svarīgi, lai mēs vienmēr ņemtu vērā dzimu jautājumu sarunās par starptautiskiem tirdzniecības nolīgumiem.
Būs maksimāli jāizmanto visi līdzekļi. Tādēļ ilgtspējīgā un saskaņotā politikā par piekļuvi izejvielām būtu apvienots: pirmkārt, sarunas, kas nodrošina starptautiskos pienākumus PTO un divpusējā kontekstā; otrkārt, PTO noteikumu un pašreizējo nolīgumu realizēšana; un, treškārt, tādi nesaistoši pasākumi kā dialogs un apvienību veidošana. Lai gan neviens no šiem elementiem nav jauns, tieši šo pasākumu apvienošana un saskaņotā izmantošana noteiks to ietekmi. Tas tiks pārrunāts šī gada konferencē ar ieinteresēto pušu piedalīšanos.
PPE-DE grupas vārdā. - (DE) Priekšsēdētāja kungs, komisār, es priecājos, ka jūs atradāt laiku, lai šodien šeit ierastos, J. Potočnik. Mēs redzam, ka komisārs P. Mandelson kārtējo reizi ir izvēlējies doties uz kādu svarīgu konferenci citā pasaules malā tā vietā, lai ar mums Parlamentā pārrunātu būtiskus jautājumus par Eiropas rūpniecības politiku. Iedomājieties manu gandarījumu, dzirdot, kā jūs izklāstāt jautājumu daudz labāk un ar lielāku skaidrību un iztēli nekā mūsu tirdzniecības komisārs jebkad to būtu varējis izdarīt.
Es ļoti priecājos par mūsu komitejā notikušo apspriežu rezultātiem, jo es baidos, ka referents savā sākotnējā projektā, paužot noderīgās domas par attīstības valstīm, ir pilnībā aizmirsis par Eiropas rūpniecības interesēm. Starptautiskās tirdzniecības komitejā mēs ziņojumā iekļāvām jaunu pirmo daļu, izskatot mūsu rūpniecības politikas intereses. Šo interešu būtība patiešām ir kļuvusi pilnīgi skaidra. Mums ir enerģiski jākoncentrējas uz to, lai piegādātu izejvielas Eiropas rūpniecībai. Kā komisārs pamatoti apgalvoja, mēs saskaramies ar milzīgām grūtībām šajā sakarā.
Mums ir jādara viss iespējamais ne tikai daudzpusējās sarunās, bet arī mūsu divpusējās sarunās, lai nodrošinātu patiešām atvērtu piekļuvi izejvielu tirgiem. Tas, ka Komisija atkāpās sarunās par Ukrainas iestāšanos PTO un zināmā mērā pieļāva eksporta nodevu piemērošanu, ir nepieņemami un rāda sliktu piemēru. Tāpat nebija pieņemami, ka mēs apstiprinājām divējādo cenu saistībā ar Saūda Arābijas iestāšanos PTO, kas ir radījis nopietnas grūtības mūsu Eiropas petroķīmijas rūpniecībai. Tāpat man nav lielu cerību, kad es redzu, kas šobrīd notiek attiecībā uz Krievijas pievienošanos PTO, un es gribētu, lai Komisija visiem spēkiem censtos nodrošināt, ka netiek ieviesti papildu tirdzniecību kropļojoši pasākumi.
Ir skaidrs, ka centieni ir jāizdara piemērotā forumā, jo īpaši Pasaules Tirdzniecības organizācijā, sasniedzot vienprātību, lai veicinātu piekļuvi izejvielām. Tomēr, to darot, mēs nedrīkstam aizmirst par citiem svarīgiem jautājumiem: tagad mums ir jauna situācija šajos tirgos gan attiecībā uz pārtikas produktiem, gan enerģiju. Tādēļ Eiropas Savienībā mums, lielākajiem izejvielu importētājiem, ir jārisina šis jautājums īpaši rūpīgi. No vienas puses, mums ir jāņem vērā ietekme, kāda tam var būt visā pasaulē, jo tas var radīt pārlieku lielu spiedienu uz izejvielu patēriņu ar ļoti negatīvām sekām uz vidi un ekonomiku, kā arī sociālās organizēšanas sekām attīstības valstīs, kamēr, no otras puses, mums arī jāraugās pašiem uz savu situāciju un jāizprot pašiem savas grūtības.
Tas rada divus šķietami būtiskus jautājumus. Viens no šiem jautājumiem ir saistīts ar mūsu vajadzību pārskatīt pašiem savu ekonomiskās attīstības modeli, jo tas nav savienojams ar situāciju, kad izejvielas tiek izmantotas pārlieku lielos apjomos. Otrais jautājums liek domāt, ka mums ir jāpievērš lielāka uzmanība lietišķajiem zinātniskajiem pētījumiem, lai nodrošinātu lielāku novatorismu, lai veicinātu izejvielu pārstrādi un rastu atbildes uz jaunajām problēmām, ko šīs strukturālā piegāžu nepietiekamība mums rada.
Strauji palielinošās pārtikas cenas arvien vairāk izraisa nemierus uz ielām, un mums ir vajadzīga jauna pieeja, lai atrisinātu šo situāciju. Jaunās krīzes rezultātā vienas dienas laikā var iet bojā vairāk cilvēku, nekā ir miruši no terorisma sešu gadu laikā kopš 11. septembra notikumiem. Politiķi un valdības varbūt vēl nav pamanījuši, bet pasaules nabadzīgo valstu iedzīvotāju bērni arvien biežāk cieš badu. Ietekme būs īpaši spēcīga Āfrikā, kur pēdējā gada laikā preču cenas ir vairāk nekā dubultojušās un turpina strauji palielināties spekulāciju, deficīta un mainīgo ražošanas modeļu rezultātā. Galvenie iemesli ir Austrumāzijas arvien lielākais pieprasījums un nespējas ieguldīt lauksaimniecībā piegādes sekas. Klimata pārmaiņas, kas izpaužas kā plūdi, sausuma periodi un rekordaugsta temperatūra, tikai pasliktina situāciju, jo īpaši pasaules nabadzīgākajās valstīs. Tādēļ es ceru, ka mēs pieņemsim šo rezolūciju.
(EL) Priekšsēdētāja kundze, komisār, tas ir pašsaprotams, ka Eiropas uzņēmumu konkurētspēja lielā mērā ir atkarīga no izejvielu piegādes. Tādēļ mums šobrīd ir vajadzīga integrēta stratēģija, lai nodrošinātu piekļuvi pasaules tirgiem. Tas palīdzēs nodrošināt starptautisko sadarbību, likumīgu konkurenci, taisnīgu tirdzniecību un ierobežojumu ievērošanu, pamatojoties uz nopietniem attīstības stimuliem mazāk attīstītajās valstīs. Tāpat tā palīdzēs veicināt ieguldījumus videi nekaitīgas tehnoloģijas pētniecībā un izstrādē, kā arī pārstrādē.
Komisijas loceklis. - Priekšsēdētājas kundze, es vēlētos pateikties cienījamajiem deputātiem par viņu iejaukšanos. Viņi visnotaļ skaidri izteicās par izaicinājumiem, ar ko mēs saskaramies. Tāpat ir diezgan skaidrs, no vienas puses, ka mums ir jānodrošina mūsu darba līdzsvarota attīstība, tādējādi īpaši koncentrējoties uz nabadzīgākajām valstīm un nodrošinot taisnīgums, par ko runāja B. Crowley; no otras puses, mums ir arī jānodrošina taisnīgus tirdzniecības noteikumus mūsu rūpniecības piekļuvei izejvielām. Tā ir taisnība, ka Eiropas Savienība ir lielākais izejvielu importētājs, un tas tā būs arī turpmāk.
Ziņojumā mēs pieprasām steidzamus pasākumus, lai risinātu klimata pārmaiņu jautājumu. Arī tirdzniecībai ir jāuzņemas sava atbildība. Mums ir jāsamazina visas nevajadzīgās emisijas un transportlīdzekļu skaita. Ievērojamu tirdzniecības daļu veido produkti, ko tikpat viegli varētu ražot vietējā līmenī. Mums ir jāveicina tirdzniecība ar "videi draudzīgām precēm” un viedām vides tehnoloģijām. Ja mēs tā nerīkosimies un tirdzniecība neuzņemsies savus pienākumus, mums drīz vairs vispār nebūs izejvielu, ar ko tirgoties, un tad mums arī nebūs pārtikas, ko ēst. Ir ārkārtīgi svarīgi, lai mēs nopietni uzņemtos atbildību par klimatu.
autors. - Priekšsēdētāja kungs! Kā jau tika teikts, ES ir vienīgā lielākā atbalsta sniedzēja Kambodžai, tāpēc mēs varam pilnīgi pamatoti aicināt Kambodžas iestādes ne tikai iesaistīties politiskās un institucionālās reformās, lai veidotu demokrātisku valsti, kurā valda tiesiskums un kura ir izveidota, ievērojot pamatbrīvību un tiesību aizsardzību, bet arī parādīt gribu efektīvi cīnīties pret korupcijas endēmisko postu, masveida pārtuksnešošanu, kas noved pie cilvēku pārvietošanas, pret zemes piesavināšanos un seksa tūrisma industriju, atteikties no pašreizējās nesodāmības kultūras un saukt pie atbildības visus tos, kas ir iesaistīti šādās darbībās.
Ir arī jānodrošina iespēja brīvi un tieši paust savus politiskos uzskatus, nebaidoties no iebiedēšanas vai vajāšanas. Konkrētāk sakot, mēs esam uztraukti par apsūdzību opozīcijas līderim Sam Rainsy un viņa notiesāšanu uz 12 gadiem cietumā, kas ir notikusi, kā opozīcija uzskata, simboliskas un nepārprotami politiskas rīcības dēļ. Īpaši satraucoši ir tas, ka apstiprinoša sprieduma gadījumā Sam Rainsy būs liegts kandidēt 2013. gada parlamenta vēlēšanās, un tam būs daudz tālejošākas sekas, jo tādā gadījumā spriedums atstās ietekmi uz visu opozīciju kā tādu.
Tādējādi politiskais klimats Kambodžā ir saspringts, vēlēšanas tuvojas, tiek izstrādāta taktika vēlētāju balsu iegūšanai, bet var novērot arī autoritārisma tendences, un, nemaz jau nerunājot par Sam Rainsy lietu, es gribētu pieminēt NVO pārstāvjus, pret kuriem ir ierosinātas lietas, piemēram, pret politiķi Mu Sochua, kuru apsūdz par neslavas celšanu premjerministram, žurnālistu Hang Chakra, kuru apcietināja par to, ka viņš atmaskoja korupciju premjerministra vietnieka Sok An pavadošo personu vidū, un tā tālāk.
Kā jau šeit minēja, ES ir vienīgā lielākā atbalsta sniedzēja Kambodžai, un tādēļ ir svarīgi, ka šajā rezolūcijā mēs neaprobežojamies tikai ar to, ka nosodām neskaitāmos cilvēktiesību pārkāpumus valstī, pienācīgas dzīvotspējīgas tiesu sistēmas neesamību un bruņoto spēku politizēšanu. Mums ir arī skaidri un gaiši jāatgādina viņiem par sadarbības nolīgumu, kas pastāv starp ES un Kambodžu un par tā 1. pantu, kurā ir pausts aicinājums ievērot cilvēktiesības. Ja pilsoņu brīvības joprojām tiks noniecinātas, tam būs sekas, un saistībā ar cilvēktiesību situāciju Eiropas Savienībai noteikti būs jāpilnveido nosacījums par palīdzības turpināšanu.
Divpadsmit gadu ilgs cietumsods Kambodžas opozīcijas līderim Sam Rainsy būtībā ir nopietns cilvēktiesību pārkāpums un acīmredzama autoritārisma izpausme, kas valda Kambodžas politiskajā dzīvē. Pēc viņa izslēgšanas no Nacionālās asamblejas un parlamentārās imunitātes atņemšanas, kas līdz šim ir notikusi jau trīs reizes, līdztekus daudziem noslepkavošanas mēģinājumiem, kā arī daudzu viņa atbalstītāju noslepkavošanai Sam Rainsy tagad ir notiesāts prombūtnē viņa protestu dēļ, kuros spēcīgi izskanēja slēpti politiski mājieni.
Būtībā septembrī piespriestā soda izšķirošais mērķis bija atturēt opozīcijas līderi no kandidēšanas vēlēšanās, kurām jānotiek pēc vairāk nekā diviem gadiem, un tādējādi sagraut Kambodžas iespējas reizi par visām reizēm ieviest demokrātiju. Papildus šajā rezolūcijā iesniegtajām prasībām Kambodžas valdībai beigt politiskās vajāšanas es gribētu pievienot prasību Eiropas Savienības Augstajai pārstāvei ārlietās izdarīt vajadzīgo spiedienu uz iestādēm, lai tās atsāktu veikt politiskās un institucionālās reformas, kas vajadzīgas patiesas demokrātijai izveidošanai.
Verts/ALE grupas vārdā. - (DE) Priekšsēdētāja kungs! Kambodža ir ļoti skaista zeme ar cildenu vēsturi, bet gan valstij, gan tās vēsturei ir ēnas puses. Valstī pazūd cilvēki, cilvēki tiek apcietināti bez tiesas sprieduma, notiek korupcija augstā līmenī, nelikumīga zemes piesavināšanās un mežu izciršana. Mums, Eiropas Parlamenta deputātiem, visvairāk būtu jāraizējas par to, ka cilvēki, kuri kritizē un atmasko iepriekš minētās problēmas, tiek notverti uz ielām, tiesāti viltu prāvās un pēc tam ieslodzīti cietumā.
Kambodžas opozīcijas līderis Sam Rainsy tika nopietni vajāts. Kaut arī viņš jau bija ievēlēts par deputātu, 1995. gadā viņu no parlamenta izslēdza. Tomēr viņam izdevās atgriezties. Vēlēšanu mītiņu laikā viņam vairākkārt uzbruka. Vienā no tādiem uzbrukumiem tika nogalināti 80 cilvēki. Man bija izdevība ar viņu Kambodžā satikties. Es guvu pārliecību, ka viņš ir ļoti miermīlīgs cilvēks un apņēmības pilns demokrātijas un cilvēktiesību atbalstītājs. Tagad, pamatojoties uz nepārliecinošiem argumentiem, viņam ir piespriests 12 gadu ilgs cietumsods par simboliska pasākuma veikšanu.
Ikviens, kas iesloga opozīcijas partijas līderi, iesloga arī lielu daļu valsts cilvēku, kurus šis līderis pārstāv. Ikviens, kas iesloga opozīcijas partijas līderi un neļauj viņam piedalīties gaidāmajās vēlēšanās, bloķē demokrātisko procesu un pārkāpj pilsoņu un cilvēktiesības. Es uzskatu, ka mēs to nevaram atbalstīt, un es aicinu Komisiju pieprasīt, lai īpaši tiktu izpildīti ES un Kambodžas sadarbības nolīguma 1. panta nosacījumi. Tie attiecas uz cilvēktiesību ievērošanu Kambodžā, kas ir priekšnosacījums tam, lai Eiropas Savienība nodrošinātu Kambodžai palīdzību.
Man ir bijusi izdevība apmeklēt Kambodžu divas reizes. Pirmā reize bija pirms diviem gadiem parlamenta vēlēšanu laikā Eiropas Parlamenta vēlēšanu novērošanas delegācijas sastāvā, un otrā reize bija pirms sešiem mēnešiem. Jāteic, ka Kambodža ir valsts, kas pēdējos gados ir ļoti strauji attīstījusies - es runāju par ekonomikas attīstību - tāpat kā citas valstis šajā pasaules daļā. Diemžēl straujajai ekonomikas attīstībai nesekoja demokratizācijas process. Jo patiesa demokrātija nevar pastāvēt bez spēcīgiem plašsaziņas līdzekļiem, kas kontrolē valdošo partiju, bez spēcīgas opozīcijas vai bez spēcīga nevalstisko organizāciju sektora.
Sam Rainsy noteiktais spriedums, kas nekādā gadījumā nav pirmais, ir vēl viens trieciens opozīcijai. Ja šis spriedums tiks apstiprināts, Sam Rainsy nevarēs balotēties parlamenta vēlēšanās, kaut arī viņš ir ieguvis samērā augstu popularitāti savā valstī. Spriedums ir mulsinošs saistībā ar to, ka vairāk nekā 30 gadus pēc sarkano khmeru režīma, ļoti daudz šā režīma vadītāju Kambodžā vēl arvien nav tiesāti. Nav noliedzams, ka Vjetnamas-Kambodžas robežas apšaubīšana nepalīdzēs reģiona stabilizēšanā, tomēr šis jautājums būtu jārisina ar politiskiem, nevis ar tiesiskiem līdzekļiem.
Lai gan es atzīstu, ka Kambodža kopš Pol Pot režīma ir pieredzējusi būtisku izaugsmi, būtu satraucoši, ja Kambodžas valdībai vajadzētu lemt par demokrātiskās sistēmas veidošanas procesa atstāšanu pusceļā, kas diemžēl ir noticis daudzās valstīs. Kambodža ir parakstījusi vairākus starptautiskus nolīgumus, tajā skaitā sadarbības nolīgumu ar Eiropas Savienību, lai aizsargātu savu pilsoņu pamattiesības un īstenotu demokrātijas principus savā valstī. Eiropas Savienībai skaidri un gaiši jāprasa Kambodžas valdībai ievērot tās saistības.
(RO) Kā jau šeit pieminēja, Sam Rainsy ir piespriesti divi cietumsodi. Tikko piespriestie 10 gadi par iespējamu dezinformācijas izplatīšanu un valsts dokumentu falsificēšanu ir pievienoti agrāk piespriestajiem diviem gadiem cietumsoda. Kā jau mani kolēģi deputāti teica, šis ir acīmredzams mēģinājums likt šķēršļus dalībai nākamajās vēlēšanās. Saistībā ar to visu ir jāpiemin tiesas procesā ievērotā procedūra, proti, spriedums kā daļa no tiesvedības, kura notika aiz slēgtām durvīm un saskaņā ar ziņojumiem bija iezīmīga ar daudzām neprecizitātēm, tika pasludināts apsūdzētā Sam Rainsy prombūtnē.
Ir arī dažas pozitīvas iezīmes. Kambodža ir pieņēmusi visus ANO Cilvēktiesību padomes vispārējā periodiskā pārskata ieteikumus. Ir arī jāpiemin, ka ir ieviests jauns krimināllikums un pretkorupcijas likums. Mums nepārprotami vajadzēs novērot, kā tos īsteno praksē. Mēs turpināsim atgādināt Kambodžai par ieteikumiem, ko izvirzīja mūsu vēlēšanu novērošanas misijas iepriekšējās vēlēšanās. Svarīgs mērķis ir nodibināt veiksmīgi darbojošos cilvēktiesību komiteju. Mēs atzinīgi vērtējam valdības nodomu turpināt šo darbu, kā arī tās iniciatīvu izveidot apvienoto forumu ar pilsoniskās sabiedrības organizācijām.
Nekas nevar aizstāt pacietīgi risinātu dialogu. Ja mūs neuztvers kā nozīmīgu dalībnieku valsts attīstības procesā, mēs zaudēsim iespēju ietekmēt notikumus. Tomēr ir vēl daudz kā tāda, ko mēs varam darīt Kambodžā visos līmeņos, sākot no premjerministra biroja līdz pilsoniskajai sabiedrībai. Mēs turpināsim atbalstīt pozitīvās ierosmes, ko Kambodža ir uzņēmusies attiecībā cilvēktiesībām, attīstību un dzimumu līdztiesību, vienlaikus turpinot veidot pamatu patiesai plurālistiskai parlamentārai demokrātijai, brīvākai presei un neatkarīgākai tiesu iekārtai.
rakstiski. - Cilvēktiesību situācija Kambodžā rada aizvien lielākas bažas. Mēs saskaramies ar autoritārās valdības acīm redzamiem cilvēktiesību pārkāpumiem, kas plosa demokrātijas pamatus. ES kā Kambodžas lielākajai atbalsta sniedzējai ir ātri jārīkojas, lai aizsargātu Kambodžas pilsoņus un pārliecinātu viņus, ka demokrātijas process nav apturams. Es gribētu izmantot šo izdevību, lai vērstos pie Kambodžas valdības ar prasību darboties saskaņā ar ANO īpašā referenta ziņojumu ātri un laikus. Sam Rainsy lieta atklāj Kambodžā notiekošās netaisnības, kur Rainsy kungs kā opozīcijas partijas līderis un parlamenta deputāts ir sastapies ar apzinātu mēģinājumu ierobežot jebkādu autoritārās valdības opozīcijas darbību. Ir jāpārtrauc visu to personu apsūdzēšana un aizturēšana, kurus uzskata par draudu valdībai. Turklāt pilsoņiem nav nekādas garantijas par tiesu varas neatkarību un objektivitāti. Parlamentam nekavējoties ir jāsāk risināt šie jautājumi, lai pārliecinātu Kambodžas pilsoņus, ka Parlaments turpina atbalstīt un aizsargāt viņu tiesības uz demokrātiju.
Ceturtkārt, 10. decembrī Stokholmā notiks ceremonija, kurā pasniegs Nobela prēmijas. Mēs uzskatām, ka ir nepieņemams Ķīnas iestāžu spiediens uz Eiropas Savienības dalībvalstīm, lai tās nepiedalītos ceremonijā. Eiropas Parlaments nemitīgi cenšas nodrošināt, lai tiktu ņemtas vērā visu cilvēku pamattiesības un neatsavināmās tiesības visā pasaulē, un, protams, mēs neizdarīsim izņēmumu Ķīnas dēļ. Ceremonijā, kas notiks decembrī, Eiropas Parlamenta delegācija Norvēģijā pārstāvēs Eiropas Savienību un attiecīgi arī Eiropas Parlamentu.
Kopenhāgena bija daudz mazāks solis uz priekšu nekā Eiropas Savienība bija vēlējusies, bet tomēr tas bija solis uz priekšu. Simt deviņas valstis - gan industriāli attīstītās, gan jaunattīstības valstis, kuras ir kolektīvi atbildīgas par vairāk nekā 80 % pasaules siltumnīcas efektu izraisošo gāzu emisiju, tagad ir oficiāli iekļāvušas savus emisijas samazināšanas mērķus un pasākumus vienošanās dokumentā. Citiem vārdiem sakot, mums ir iespēja stiprināt šo apņemšanos un palīdzēt pārvērst to starptautiskā rīcībā. Mums jāizmanto šī iespēja, lai palīdzētu saglabāt virzību uz stingru un juridiski saistošu globālo klimata nolīgumu laika periodam pēc 2012. gada, kas, protams, paliek mūsu mērķis.
Komisijas sākumpunkts nosaka, ka ES jāturpina būt līdera pozīcijā. Mēs uzskatām, ka vispārliecinošāk Eiropa to var darīt ar reālu un apņēmīgu rīcību tās iekšienē, kļūstot par klimatam visdraudzīgāko reģionu pasaulē. Mums tas jādara "Eiropa 2020” stratēģijas ietvaros, kura tika izvirzīta pagājušajā nedēļā. Es vēlētos pateikt skaļi un skaidri: tas ir Eiropas pašas interesēs. Kā tas ir? Ja mēs to izdarīsim pareizi, tas veicinās mūsu konkurētspēju, stiprinās mūsu energodrošību un stimulēs zaļākas ekonomikas izaugsmi un inovācijas, tādējādi radot jaunas darbavietas. Tādēļ Komisija uzsāks darbu lai iezīmētu stratēģiju Eiropas Savienības pārejai uz zemu oglekļa dioksīda emisiju ekonomiku līdz 2050. gadam.
Tā ietvers mūsu emisiju samazināšanu no 80 % līdz 95 % 2050. gadā, kā jau panākta vienošanās un, kā šim Parlamentam labi zināms, ES ir apņēmusies līdz 2010. gadam samazināt emisijas par vismaz 20 % zem 1990. gada līmeņa un paaugstināt šo samazinājumu līdz 30 %, ja tiek izpildīti zināmi nosacījumi. Es pilnībā pievienojos šī Parlamenta paustajai vēlmei, ka ES vajadzētu iet tālāk par 20 % mērķi. Mums jātuvina samazinājums zinātnieku atziņām par to, kas nepieciešams, lai izpildītu Kopenhāgenas vienošanās mērķi par globālās sasilšanas noturēšanu zem diviem grādiem. Kā jūs minējāt savā rezolūcijā, krīze ir atvieglojusi šo mērķu sasniegšanu. Ja mēs šodien vēlamies būt tikpat vērienīgi, cik bijām gatavi būt tad, kad pieņēmām Klimata pārmaiņu un enerģētikas tiesību aktus 2007. un 2008. gadā, mums būtu jāpārsniedz 20 %. Tādēļ es ar gandarījumu paziņoju, ka Komisija pirms Eiropas Padomes jūnijā sagatavos analīzi par to, kādi praktiski pasākumi būs nepieciešami, lai ieviestu 30 % emisiju samazinājumu līdz 2020. gadam. Komisija iesaistīsies arī analīzes sagatavošanā par atskaites punktiem mūsu plānā līdz 2050. gadam, iekļaujot nepieciešamos scenārijus par vēriena plašumu līdz 2030. gadam. Tam būs nepieciešams noteikt piemērotas stratēģijas galvenajām ar emisiju saistītajām nozarēm saskaņā ar stratēģiju "Eiropa 2020”. Atbilstīgi ETS direktīvā noteiktajiem termiņiem Komisija sāks situācijas analīzi par energoietilpīgo nozaru stāvokli oglekļa pārvirzes gadījumā.
Paralēli šim darbam ES jāsāk īstenot Kopenhāgenas vienošanos. Tas nozīmē stabilas un pārredzamas starptautiskas valstu emisiju un darbības rādītāju uzskaites sistēmas izveidi. Tas nozīmē arī ātru 7,2 miljardu eiro mobilizēšanu tūlītējam jaunattīstības valstu finansējumam, kuru Eiropa ir atvēlējusi laika posmam no 2010. līdz 2012. gadam. Tas ir īpaši svarīgi mūsu uzticamībai, kā arī ilgtermiņa finansējuma nodrošināšanas veicināšanai. Komisija ir gatava palīdzēt, lai nodrošinātu ES palīdzības labu koordinēšanu.
Visbeidzot, šis paziņojums piedāvā rīcības plānu nākamajiem soļiem ANO procesā, par kuru tiks panākta vienošanās Bonnā šopavasar, kad atsāksies sarunas. Tehniskajām sanāksmēm Bonnā jāsāk Kopenhāgenas vienošanās politiskās vadības integrēšanas process ANO nolīguma tekstā un jānovērš ievērojamie "baltie plankumi”. Es uzskatu, ka vissvarīgākais ir saprast, kādi var būt konkrētie rezultāti Kankunā. Attīstīto valstu mērķu un jaunattīstības valstu darbība, ko ietver vienošanās, kā arī politiskās MRV vadības iekļaušana oficiālajā ANO sarunu procesā būs svarīga, kā arī lēmumi par jautājumiem, kuri nav minēti vienošanās dokumentā, tādi kā starptautiskā oglekļa tirgus attīstība, starptautiskās aviācijas un jūras transporta emisiju samazināšana ar ICAO un SJO līdzdalību, lauksaimniecība un citas lietas. Oficiālajās sarunās Kopenhāgenā tika panākts vērā ņemams progress par adaptācijas satvaru, tehnoloģijas satvaru, mežkopību, kas varētu būt arī starp konkrētajiem rezultātiem Meksikā.
Nebūtu laimīgāka cilvēka par mani, ja Kankunā tiktu panākts juridiski saistošs globāls darījums un atrisināts arī juridiskais jautājums - un nešaubieties, Eiropas Savienība ir gatava. Tomēr mums jāatzīst, ka pastāvošās pušu atšķirības var aizkavēt nolīgumu par to līdz nākamajam gadam. Tādēļ mums savās gaidās jābūt uzmanīgiem. Es domāju, ka jūs visi zināt, ka lielas cerības uz Meksiku bez konkrētiem rezultātiem nozīmē augstu risku beigās nogalināt šo procesu. Tāpēc visiem mums, kam ir ļoti svarīgi panākt starptautisku vienošanos, es arī domāju, ka ir ļoti svarīgi meklēt pakāpenisku pieeju un censties darīt visu iespējamo, lai nodrošinātu, ka pasaule saņem juridiski saistošu darījumu līdz 2012. gadam.
Komisijas locekle. - Priekšsēdētājas kundze! Vispirms atbildēšu Seeber kungam par IPCC un to, kāpēc mēs nekritizējām to vai nedarījām ko citu šajā dokumentā. Man jāsaka, lai gan es uzskatu, ka IPCC ir svarīgi uztvert kritiku nopietni un mēģināt labot to, kas jālabo, es pagaidām neesmu redzējusi neko, kas mainītu manu dziļāko sapratni un sajūtu, ka jā, mums jārisina klimata pārmaiņas. Ir lietas, detaļas, nopludinātas elektroniskās vēstules un līdzīgas lietas. Es neesmu redzējusi neko pamatīgāku, kas mainītu manu visdziļāko pārliecību, un es domāju, ka tas attiecas uz daudziem, tādēļ tas ir ļoti apsverams. Es domāju, ka IPCC jācenšas būt uzmanīgai, lai atjaunotu ticību visai informācijai, kas nāk no IPCC.
Es noteikti negribu pazemināt cerību slieksni, bet mums jāuzmanās lolot tik lielas cerības, lai tiem, kuri nevēlas starptautiskas sarunas, neizdotos nogalināt procesu pēc Meksikas, ja mēs neko nepanāksim. Tāpēc mums jābūt praktiskiem. Es aizstāvēšos, sakot, ka līdz Kopenhāgenai bija pareizi lolot lielas cerības, saglabāt spiedienu tur un izvirzīt to pirmajā vietā valstu vadītāju darba kārtībā. Tas uzlika viņiem atbildību, tas lika valstīm ar strauji augošu ekonomiku un Savienotajām Valstīm izvirzīt valstu mērķus; tas bija svarīgi. Bet tikai vienreiz jūs varat izdarīt tādu lietu un pilnībā to nesasniegt. Es baidos, ka mēs to nevaram darīt divreiz.
Protams, nevajadzētu būt naiviem. Protams, mums acīmredzot jārūpējas par savu rūpniecību. Mums vajadzētu zināt, ko mēs darām, un nevajadzētu būt naiviem. Es vienkārši domāju, ja mēs to darītu gudri un saskaņoti, būtu iespējams izvēlēties instrumentus, kuri vienlaikus varētu dot labumu klimata pārmaiņām un emisiju samazināšanai, energoefektivitātei, energodrošībai, jauninājumiem un darbavietu radīšanai. To mēs meklēsim. Es nesaku, ka tas būs viegli. Mēs nedomājam, ka virzība uz 30 % būs viegla, lai gan mums jāzina, kāds būs potenciāls, kāda būs ietekme, un tā būs analīze, kuru es nodrošināšu pirms Eiropas Padomes sanāksmes šī gada jūnijā. Tad gada nogalē mums būtu analīze par virzību uz 2050. gadu, iekļaujot šo 2030. gada perspektīvu, par ko mums jāsāk domāt un kam par iemeslu kalpo mūsu apņemšanās līdz 2050. gadam samazināt par 80 %-95 %. Ja mēs nesāksim rīkoties, pēdējie desmit vai divdesmit gadi, tuvojoties 2050. gadam, būs ļoti grūti.
Jūs būsiet informēti, ka no Austrumanglijas universitātes nopludinātās elektroniskās vēstules atklāj, ka cilvēka izraisīto klimata pārmaiņu hipotēzes atbalstītāji manipulējuši ar vēsturiskajām temperatūras izmaiņām, subjektīvi izvēloties bāzes gadus. Šis triks izmantots, lai maskētu neseno temperatūras pazemināšanos un ietvertu Viduslaiku siltā laika perioda problēmu. Elektroniskās vēstules atklāj arī to, ka zinātnieki, kuri skeptiski izturējušies pret šo hipotēzi, ir izstumti no citu zinātnieku veikuma pārskatīšanas procesiem, lai novērstu pētījumu kļūdu atklāšanu sabiedrības uzmanībai.
Vai hipotēze, kas balstās uz manipulāciju ar datiem, var kalpot par pienācīgu pamatu milzīgo izdevumu attaisnošanai un tādu rūpnīcu slēgšanai kā Corus rūpnīca Midlsbro? Eiropas Savienība maksā milzīgas subsīdijas apkārtējās vides spiediena grupām, kuras gatavas ieteikt ES sekot politikai, kuru tā jau realizē. Vai Eiropas Savienībai pieklājas izmantot publisko finansējumu spiediena grupu subsidēšanai? Tas izšķiež publisko naudu, sniedz fiktīvu atbalstu Eiropas Savienības politikai un kompromitē kampaņas rīkojošo organizāciju neatkarību.
(DE) Es vēlu jums sirsnīgu uzņemšanu šajā Parlamentā! Ticības zaudēšana Kopenhāgenā, pēc manām domām, ir viena no galvenajām problēmām. Tā varētu teorētiski turpināties visā pasaulē un arī Eiropas Savienībā. Mans jautājums jums ir šāds. Kas notiek ar instrumentiem, kurus mēs pieņēmām pagājušajā gadā? Man bažas rada emisijas kvotu tirdzniecības sistēma (ETS), jo neesmu pilnībā pārliecināts par to, ko Komisija dara šobrīd Kopenhāgenas lēmumu gaismā, piemēram, attiecībā uz atskaites punktiem un arī uz oglekļa emisiju pārbīdes gadījumu.
Kad es dzirdu "Vai nav laiks ieturēt pauzi?”, man jāsaka, ka starptautiskās klimata sarunas daudzējādā ziņā ir bijušas apturētas diezgan ilgu laiku. Uzskatu, ka mums joprojām nepieciešams vērā ņemams progress. Es vienkārši nesaprotu, kāpēc dažu noplūdušo lietu dēļ kāds vēlas skeptiski izturēties pret visu projektu? Tā nav mana pieeja. Es esmu politiķe. Es nevaru vērtēt zinātnieku darbu, bet es varu izmantot savu veselo saprātu, protu lasīt viņu galvenos secinājumus un redzu, kādi fakti ir līdzīgi. Tad es varu izsvērt, vai vēlos riskēt un nedarīt neko, ņemot vērā, ka šādai nedarīšanai varētu būt ļoti liela ietekme, vai arī tā vietā censties atbildēt uz izaicinājumu?
Esmu pārliecināts, ka Eiropai jāieņem aktīvāka pozīcija, ka tai jārāda savi ieroči, nevis nodomi. Mans jautājums, uz kuru jums būs viegli atbildēt, ir līdzīgs Vides, sabiedrības veselības un pārtikas nekaitīguma komitejas priekšsēdētāja jautājumam, jo es arī esmu pārliecināts, ka Eiropai turpmāk jānodrošina klimata dimensijas iekļaušana visos tās tirdzniecības nolīgumos ar trešajām valstīm, ar Eiropas oglekļa nodokli, ja tā ir vienīgā valoda, kuru saprot tie, kuri atsakās aptvert problēmas lielumu.
Man ir divi jautājumi, komisāres kundze, viens par tūlītējā finansējuma naudu. Kā jūs sadarbosieties ar Piebalga kungu, lai patiešām pārliecinātos, ka šī nauda tiek tērēta efektivitātei, atjaunīgajiem resursiem un decentralizētā veidā, decentralizētai enerģijas ražošanai, kombinējot to ar enerģijas trūkumu? Otrs jautājums ir, kā jūs iesaistīsiet lielās Eiropas pilsētas un attīstītos reģionus šajā spēlē, arī starptautiskā līmenī? Es biju patiešām vīlies, ka pagājušās nedēļas "Eiropa 2020” dokumentā pilsētas un reģioni pamatā neeksistē. Kā mēs varam uzdrošināties domāt, ka virzīsim Eiropu uz priekšu, ignorējot iedzīvotāju reģionus Eiropā un to starptautisko ietekmi?
Es saprotu jūsu teikto par lielajām pilsētām. Es domāju, ka C40 un daudzas citas iniciatīvas ir ļoti labas, un jums taisnība arī par to, ka vairums emisiju būs saistītas ar lielajām pilsētām un dzīvesveidu tajās. Problēma ir tāda, ka liela daļa plānošanas un citu instrumentu, kuri var patiešām risināt šos jautājumus, bieži ir dalībvalstu ziņā, bet es piekrītu jums un arī esmu strādājusi ar dažām lielajām pilsētām pirms Kopenhāgenas konferences. Šo aspektu mums vajadzētu atcerēties un censties saskatīt, kā mēs to varam attīstīt tālāk. Piemēram, arī nonākot pie transporta un zemu oglekļa emisiju transporta, pats par sevi saprotams, ka lielās pilsētas būs galvenās risinājumu meklētājas šajā jautājumā.
Es noteikti nepiekrītu stratēģijai, kas balstās uz pieņēmumu šajā sākuma stadijā, ka mēs Meksikā nepanāksim vienošanos. Tādēļ mans jautājums jums ir par to, vai jūs vienkārši tā esat nolēmusi, vai tāds mandāts jums ir dots - un, ja tā, kurš jums to deva? Vai tie ir valstu vadītāji? Vai tā ir koplēmuma procedūra vai kas cits? Es ceru, ka šo stratēģiju var pārskatīt. Kādu labumu var gūt, sakot: "Ja ir panākts svarīgs pagrieziena punkts un ir lielas cerības, bet tad viss pielīdzinās nullei - kā mēs varēsim izskaidrot divas sakāves?” Klausieties, par to jums nav jābažījas. ASV, Ķīna un pārējie, iespējams, nodrošinās, ka no Meksikas nevajag daudz cerēt. Par ES lomu nevajadzētu runāt, pazeminot cerības, ES loma ir sarunās attaisnot cerības. Ja mēs sakām pirms samita sākuma: "Klausieties, mēs esam gatavi pieņemt, ka nebūs sevišķi nozīmīgas vienošanās” un tā tālāk, tad jūs izslēdzat jebkādu panākumu iespēju pirms paša sākuma. Tas nosaka visu sākuma punktu, un nolīgums tādēļ tikai kļūs sliktāks.
Tomēr mēs Kopenhāgenas konferencē redzējām ko jaunu: ja agrāk ES nereti bija tikai daži partneri starptautiskajās sarunās un, cenšoties panākt lietu attīstību, šoreiz valstu vadītāji, kuri pārstāvēja vairāk kā 80 % globālo emisiju, Kopenhāgenā apsolīja, ka, sākot no tā brīža, sekos mums. Tas ievērojami maina visu dinamiku. Vai es varu atgādināt jums, ka iesaistīt strauji augošās ekonomikas un panākt to līdzatbildību gadiem ilgi ir bijusi Eiropas prioritāte un ka tas patiesībā tika sasniegts Kopenhāgenā?
Es cenšos apgrūtināt šo mērķu nesasniegšanu Meksikā. Uzskatu, ja mums tas jāpanāk, tad jāpārliecinās, ka mēs nepievēršam pārāk lielu uzmanību juridiskajai formai, jo tas varētu ievērojami apgrūtināt vienošanās panākšanu par pašu saturu. Ir jāņem vērā daudzi faktori, piemēram, tas, ko mēs domājam, ko mēs dzirdam un par ko, pēc mūsu domām, ir iespējams panākt vienošanos ar ASV tikai trīs nedēļas pēc viņu vidusposma vēlēšanām. Šeit darbojas daudzi faktori, bet esmu pārliecināta, ka Jørgensen kungs pietiekami labi pazīst mani, lai saprastu, ka tas nav tādēļ, ka es nedomāju, ka mums nevajadzētu būt vērienīgiem Meksikā. Mums vienkārši jācenšas definēt, ko mēs maksimāli varam sasniegt Meksikā. Tas ir centrālais punkts stratēģijā, ar kuru es centos iepazīstināt šodien.
ES ir visas iespējas uzņemties vadošo lomu CO2 emisiju samazināšanā. Iespējams, ka Kopenhāgenas konference daudziem radīja vilšanās sajūtu tāpēc, ka daži dalībnieki atturējās uzņemties jebkādus noteiktus klimata pārmaiņu novēršanas mērķus. Indija un Ķīna nesen signalizējušas ANO, norādot uz savu apņēmību sasniegt Kopenhāgenas vienošanās mērķus, lai cik neskaidri tie nebūtu. Tā ir svarīga zīme, un ES var izmantot šo iniciatīvu starptautiski un nosēdināt visas valstis pie viena galda, jo īpaši Āzijas valstis, kuru industriālā kapacitāte aug ar katru mēnesi. Klimata pārmaiņas ir neapšaubāmas, tāpat kā tas, ka piesārņojums tikai paātrina tās. Tas attaisno ES ambīcijas rādīt piemēru piesārņojuma samazināšanas aktivitātēs. Galu galā, mērķis kļūt par vismazāk piesārņoto reģionu pasaulē var būt tikai mūsu priekšrocība. Ieguvums no tā ietver vairāk nekā tikai tiešu tīrākas vides ieguvumu. Eiropas pārorientēšanās uz zaļo ekonomiku un rūpniecību radīs darbavietas, atvērs jaunas pētniecības iespējas un, visbeidzot, kas ne mazāk svarīgi, mazinās katras valsts izdevumus.
Lai gan Zemes atmosfēras saglabāšanai jābūt dažādu valstu kopīgai atbildībai, ir skaidrs, ka katras valsts ietekme uz atmosfēru vēstures gaitā un ietekme šodien ir divas ļoti atšķirīgas lietas, kas nozīmē, ka viņu atbildība jādiferencē taisnīguma dēļ. Vēl vairāk, definējot katras valsts atbildību starptautiskajos centienos mazināt emisijas, jāņem vērā to iedzīvotāju skaits to pašu taisnīguma iemeslu dēļ. Ķīnas emisijas uz vienu iedzīvotāju šobrīd ir četras reizes mazākas nekā ASV un apmēram puse no vidējās ES emisijas. Indijai ir apmēram desmitā daļa no vidējās ES emisijas un divdesmit reizes mazākas emisijas nekā ASV. Šobrīd Indijā ir apmēram 500 miljoni iedzīvotāju (aptuveni ES iedzīvotāju skaits), kam nav piekļuves elektrībai. Tādēļ mēģinājumi vainot šīs valstis Kopenhāgenas konferences neveiksmēs ir nesaprātīgi un negodīgi, nemaz nerunājot par smieklīgo Amerikas tautu bolivārisma alianses valstu vainošanu ar šī Parlamenta rezolūciju. Šo pozīciju attaisno tikai tīrs politiskais frakcionālisms, kurš grauj un apgāž to, kas patiesībā notika Kopenhāgenas konferencē.
Eiropas Komisijas un tās prezidenta neatlaidīgā lobēšana par "vērienīgu” klimata un enerģijas politiku, kas ilgusi gadiem, nav nekas cits kā centieni iznīcināt ES rūpniecību. Šī politika ir iznākums vai nu nezināšanai, kuru pasliktina Starpvaldību ekspertu grupa klimata pārmaiņu jautājumos, vai vienkāršai muļķībai, vai arī pārmērīgam cinismam, kurš noved pie ekonomiskas sabotāžas. Žēl, ka Kreisā spārna Parlamenta deputāti nav sapratuši, ka tas nav nekas cits kā slazds viņiem, jo lielākais skaits emisijas kvotu tirgošanas atbalstītāju tiek vervēts starp tiem, kas jau ir izraisījuši vienu krīzi. Tomēr šoreiz "finanšu burbulis” būs ievērojami lielāks. Zaudējumi, kurus jau ir izraisījusi šī pašnāvnieciskā politika, ir milzīgi, jo īpaši manā valstī Polijā. Mums nav vajadzīgs karš. Ir vieglāk sagraut valsti nekā atjaunot to. Es aicinu Komisiju - nāciet pie prāta, jo tas, ko jūs darāt, ir ne tikai pret Eiropu, bet arī nehumāni. Ir nepieciešama tūlītēja klimata un enerģijas paketes pārskatīšana. Sāciet strādāt pie tā un beidziet pārliecināt citus par ekonomisko pašnāvību. Zaļā ekonomika - jā, bet tas, protams, nozīmē materiālu un enerģijas pārstrādi, koģenerāciju, termomodernizāciju, ilgtspējīgo enerģiju, kur nav citu avotu, atkritumu pārstrādi, kodolenerģiju, lielāku enerģijas ekonomiju, augstāku energoefektivitāti un citas lietas. Tādējādi, vai arī CO2 emisijām ir kāds sakars ar ekonomiku, kura ir tik "zaļa” kā šī? Jā, ir, bet paradoksāli, kad pieaug emisijas... tas ir labi.
rakstiski. - (FI) Priekšsēdētājas kundze! Esmu pateicīga komisārei Hedegaard kundzei par norādi, ka viņa saprot klimata politikas pamatdilemmu: ES nevar veikt samazinājumus viena, jo tad ne tikai mūsu centieni būs veltīgi, bet mēs radīsim apdraudējumu, ka cietīs apkārtējā vide. Ja ražošana nevar turpmāk notikt Eiropas Savienībā pieaugošo emisijas kvotu pārdošanas cenu dēļ un ja tādējādi tērauds vai papīrs tiks ražots vietās, kur emisijas ir lielākas nekā Eiropā, emisijas kopumā palielināsies. Vienpusēji mērķi nav mērķi: tikai rīkojoties kopā atbilstīgi vieniem noteikumiem būs iespējams ievērojami atlaist jostas. Tā pamatā jābūt citai klimata stratēģijai: pastāvīgs konkrēto emisiju samazinājums. Tas veido dekarbonizācijas sistēmu, kura nav atkarīga no biznesa cikla un kura vienmēr atalgo to pusi, kura veic samazinājumus, atšķirībā no pašreizējās emisijas kvotu tirdzniecības. Ķīna, Japāna un Amerikas Savienotās Valstis, cita starpā, ir ieinteresētas šādā shēmā, un tādēļ ES arī jāatjauno sava stratēģija, lai atspoguļotu pašreizējo situāciju. Es vēlētos arī jautāt, vai ir jēga pieturēties pie emisiju tirdzniecības shēmas pēc 2012. gada, jo tagad šķiet, ka nebūs globālu shēmu, kuras varētu saistīt ar mūsu shēmu. Ja vien emisiju kompensāciju specifikācija un sadalījums nebūs proporcionāls, būs neiespējami izvairīties no konkurences izkropļojuma. Vēl tikai pirms desmit gadiem, kad mēs sākām veidot Komisijas tirdzniecības direktīvu, shēma kopumā tika mums popularizēta kā līdzeklis emisiju tirdzniecības sagatavošanai globālā mērogā. Mēs ieguvām praksi un pieredzi. Šī pieredze mums noteikti maksāja dārgi, un tās devums apkārtējai videi nekādā ziņā nav redzams. Emisiju samazinājumus var veikt tā, ka tie ir mazāk pakļauti tirgus neveiksmēm un spekulācijām. Vai Komisija uzskata, ka ir pietiekami iemesli turpināt darboties vienatnē?
Priekšsēdētājas kundze, Hedegaard kundze! Kopenhāgenas konference, uz kuru mēs devāmies kā klimata pārmaiņu līderi, bija sakāve, un parādīja, ka tikai Eiropa ir ieinteresēta CO2 emisiju ierobežošanā. Hedegaard kundze ir paziņojusi, ka, par spīti šai sakāvei, cīņa pret globālo sasilšanu joprojām būs Eiropas politikas centrā. Tagad mēs veidojam jaunu stratēģiju pirms Meksikas samita, tādēļ mums jāatbild uz jautājumu, kur mēs kļūdījāmies, un jāpēta mūsu uzskati un gaidas tāpēc, ka pasaule nav šodien gatava pieņemt tik lielus ierobežojumus. Tādēļ man ir trīs jautājumi Hedegaard kundzei. Pirmkārt, kā mēs turpināsim sarunas un kādus mērķus izvirzīsim sev, lai Meksikas samits nebeidzas tāpat kā Kopenhāgenas samits? Otrkārt, vai Eiropas Komisija ir pārbaudījusi informāciju par globālo sasilšanu un kūstošajiem aisbergiem dažu zinātnieku sniegtās maldinošās un nepatiesās informācijas kontekstā? Treškārt, vai jūs piekrītat manam secinājumam, ka bez ASV, Ķīnas, Krievijas un Indijas piekrišanas ievērojamam emisiju samazinājumam Eiropas Savienības centieni un ar tiem saistītās izmaksas būs veltīgas?
Galvenais izaicinājums Eiropas Savienībai pēc Kopenhāgenas samita ir pēc iespējas drīzāk izstrādāt ko svarīgu - kolektīvu ceļvedi COP 16 samitam Meksikā. Kopenhāgenas konference ir likusi mums saprast, ka ar labiem nodomiem vien nepietiek. Kopenhāgenas konferences rezultātā mēs varam nonākt pie šādiem četriem secinājumiem. Pirmkārt, Eiropas Savienība nebūs pilnīgi efektīva, ja tikai noteiks ietvarus, kas jāievēro. Eiropai jāsniedz jaunattīstības valstīm reāls atbalsts, dodot priekšroku Kopienas ambiciozajiem emisiju mērķiem. Otrkārt, Eiropas Savienībai atkal jāsāk diskusijas ar Savienotajām Valstīm kā daļu no Transatlantijas vadības un ar citiem vadošiem pasaules spēkiem. Treškārt, Eiropas Savienībai jāpieņem racionālāka pieeja CO2 emisiju samazināšanas stratēģijai ar mērķi samazināt emisijas, vienlaikus izvairoties no augstām adaptācijas izmaksām. Ceturtkārt, Eiropas Savienībai jāintensificē centieni veidot efektīvu zemu emisiju ekonomiku. Hedegaard kundze, jautājums ir vienkāršs - vai Eiropā ir klimats šādām pārmaiņām?
Ir vērts uzsvērt divus tā aspektus. Pirmkārt, investēšana zaļākās zema oglekļa līmeņa tehnoloģijās ir svarīgs instruments. Šīs investīcijas aizsargās apkārtējo vidi, vienlaikus radot jaunas biznesa iespējas un jaunas darbavietas. Eiropas Savienība var spēlēt svarīgu lomu šajā nozarē globālajā tirgū. Otrs aspekts ir pamatiniciatīvas "Resursu ziņā efektīva Eiropa” nozīme. Komisijas lūgums dalībvalstīm izmantot struktūrfondus, lai investētu energoefektīvu sabiedrisko ēku celtniecībā, noteikti ir daļa risinājuma. Tomēr es domāju, ka mums jāvelta tikpat daudz uzmanības arī dzīvojamajam sektoram, precīzāk, agrāk celtajām daudzdzīvokļu ēkām, jo īpaši Austrumeiropā.
Svarīgs progress Kopenhāgenā tika panākts arī par monitoringu, paziņošanu un pārbaudi. Tie ir tieši saistīti ar uzticības veidošanu, jo šāda sistēma ļaus mums redzēt, ka ikviens spēlē savu lomu, un ļaus mums noteikt mūsu politikas efektivitāti un to adaptēšanu nākotnē. Eiropas Savienībai jāturpina īstenot tās emisiju kvotu tirdzniecības sistēmu un citas iniciatīvas, piemēram, enerģijas samazināšanu ēkās. Mums jāsasniedz savi emisiju mērķi un jāparāda, kā mēs visi varam gūt labumu no enerģijas taupīšanas. Rādīt veiksmīgu emisiju samazināšanas politikas piemēru, kura pārvēršas ieguvumos vienkāršajiem cilvēkiem, ir labākais veids, kā pārliecināt citus sekot mums.
Tas, ko mēs šeit ierosinām, ja drīkstu tā teikt, pats par sevi ir nenozīmīgs apvērsums, taču tas ir tikai sākums, un dažu gadu laikā tam būs vajadzīgs vērienīgs turpinājums. Ar Tūrisma un transporta komitejas vairākuma palīdzību mums izdevās izveidot līdzsvarotu, saprātīgu un saskanīgu priekšlikumu. Es vēlētos pateikties visiem dalībniekiem. Tas nebija viegli, uzskati bija ļoti atšķirīgi. Tomēr es ceru, ka mēs saglabāsim šo līdzsvaru arī pēc rītdienas balsojuma un tādējādi dosim noteiktu vēstījumu Padomei, kurai ir jāizveido vēl viena kopējā nostāja.
Tomēr man jums jāsaka, priekšsēdētāja vietnieka kungs, ka ar to, ko jūs mums esat iesniedzis kā pamatdokumentu transporta ekoloģiskajai uzlabošanai, ir mazliet par maz. Lai cik žēl arī nebūtu, man jāsaka, ka vienota plāna nav un jūs atstājat visu nepabeigtu - viss tiek uzkrauts subsidiaritātei. Ja jūs sakāt, ka transports ir jāpadara videi draudzīgāks, tad tas ir jāattiecina uz visu Eiropas Savienību un to nevar darīt pēc dalībvalstu vēlēšanās. Tad tas jāpiemēro visur - sākot no dzelzceļa un beidzot ar jūras transportu.
Jūs nevarat vienkārši nosaukt autotransportu - un patiesībā tikai kravas automobiļu satiksmi - un pēc tam pateikt: ,,Mēs ļausim dalībvalstīm izlemt, vai tās vēlas vai nevēlas noteikt ceļa nodevas.” Ja jūs gribat panākt pārmaiņas pašos pamatos, jums ir jāizvirza integrēts plāns visiem transportlīdzekļiem, - un to mēs skaidri pateicām komitejā. Taču tad jums tas jāveic, pamatojoties uz zinātniskiem ietekmes novērtējumiem, kuros ir ņemta vērā arī ietekme uz transporta veidu savstarpējo konkurenci, mobilitātes izmaksām un Eiropas konkurētspēju.
Otrais paziņojums par ārējo izmaksu internalizāciju ir vēl viens jūsu sistēmas izolācijas piemērs - tā kaut ko ierosina un tomēr neierosina. Attiecībā uz ārējo izmaksu internalizāciju, jūs atkal izveidojat lielu rokasgrāmatu, kurā norādītas daudzas aprēķinu iespējas, un pēc tam beigās pasakāt, ka ,,mēs rēķināsim saskaņā ar vienotu likmi”. To neviens cilvēks nevarētu saprast. Jūs neņemat vērā arī dažādu transporta veidu jau izdarītos ieguldījumus - vai nu vispārēju nodokļu, naftas produktu nodokļa, vai transportlīdzekļu nodokļa veidā.
Turklāt jūs ļoti labi zināt, ka uzņēmumi jau sen sedz sastrēgumu izmaksas, jo tie palielina darba algas un degvielas izmaksas. Tātad jāsaka, El Khadraoui kungs, ka nav nozīmes internalizēt sastrēgumu izmaksas, - patiesībā ir tieši pretēji. Mums ir jācenšas likvidēt šos sastrēgumus, saprātīgi atjaunojot infrastruktūru un attīstot ,,inteliģentas” transporta informācijas sistēmas, mēs nedrīkstam apgrūtināt uzņēmējus, kuri jau tā cīnās ar izmaksu pieaugumu, uzkraujot viņiem papildu izdevumus ceļa nodevu veidā. Tam nav jēgas.
Priekšsēdētāja vietnieka kungs, jūsu paziņojums par pasākumiem aizsardzībai pret dzelzceļa radīto troksni principā ir pozitīvs. Taču, kā saka angļu ielas žargonā: ,,Kur tad ir tā sāls?” Ko jūs īsti ierosināt? Jūs sakāt, ka ir daudz izvēles iespēju. Nē, jūs esat Komisija! Jums ir tiesības un pienākums izvirzīt priekšlikumus, kurus mēs pēc tam varam īstenot. Tādēļ Transporta un tūrisma komiteja aicina jūs tiešām iesniegt priekšlikumu direktīvai par piekļuves maksas noteikšanu atkarībā no trokšņa līmeņa, lai, ieguldot naudu, kas iegūta, iekasējot šādu piekļuves maksu no dzelzceļa sabiedrībām - arī privātām sabiedrībām -, mēs varētu tiešām palīdzēt uzstādīt šādas troksni slāpējošas bremzes. Mums visiem šajā Parlamentā ir skaidrs mērķis, un tas ir - jālikvidē dzelzceļa radītais trokšņa piesārņojums. Mēs gribam atbalstīt dzelzceļu, bet tad vilcienu braucieniem pa kluso Reinas ieleju ir jānotiek videi draudzīgā veidā. Tātad palīdziet mums to paveikt - ierosiniet kaut ko tiešām taustāmu!
Priekšsēdētāja kungs! Mēs beidzam kārtējās debates par jautājumu, kuru es nolēmu iesniegt izskatīšanai Parlamentā, tiklīdz biju saņēmis Parlamenta atbalstu, citiem vārdiem sakot, mūsu mērķim neaplikt Eiropas iedzīvotājus ar vēl vienu nodokli. Kas attiecas uz Komisiju, jaunā Eirovinjete ir brīvprātīga, un tas pierāda, ka mēs nenosakām jaunu nodokli. Galu galā iekasētās summas būs paredzētas nevis iekļaušanai atsevišķu dalībvalstu budžetos, bet gan atšķirības radīšanai konkrētā jomā, proti, piesārņojuma un ārējo izmaksu internalizācijai un drošāku ceļu un infrastruktūras būvei.
Es vēlētos pateikties Parlamentam par ieguldījumu paketē ,,Zaļāks transports” it īpaši attiecībā uz Eirovinjetes direktīvas pārskatīšanu. Transporta un tūrisma komitejas pieņemtais projekts, kura pamatā ir El Khadraoui kunga ziņojums, ir spēcīgs vēstījums dalībvalstīm, jo tajā ir ierosināta elastīgāka sistēma, kas dod iespēju tiesiski pieņemt jaunus instrumentus nelabvēlīgo parādību apkarošanai transporta nozarē un arī šajā nozarē iesaistītajās pusēs. Tas izdarīts, demonstrējot politisku nodomu pakāpeniski veicināt taisnīgu un efektīvu tarifu noteikšanu par infrastruktūras lietošanu, kad maksā piesārņotājs, nevis rēķinu apmaksā nodokļu maksātājs.
Manuprāt, Komisijas pieņemtais viedoklis, ko mēs šodien apspriežam, nostiprina Komisijas priekšlikumu dažos galvenajos aspektos. Kas attiecas uz līdzekļu piešķiršanu, es uzskatu, ka ierosinātie grozījumi atbilst mūsu ieteiktajai pieejai, kuras mērķis ir aizsargāt ceļa nodevu ieņēmumu piešķiršanu un samazināt autotransporta ārējo ietekmi, un, manuprāt, es varu atbalstīt šos grozījumus. Attiecībā uz ārējo ietekmi, kas jāņem vērā, es saku ,,nē” CO2 un ,,jā” sastrēgumu ievērošanai. Modulētā sastrēgumu nodeva dotu mums lielāku iespēju efektīvāk apkarot klimata pārmaiņas nekā vienreizējs nodoklis par CO2. Tas ir svarīgi autotransporta ekonomiskajai efektivitātei un noder pietiekamu ieņēmumu nodrošināšanai, lai finansētu jaunas transporta jaudas, un es uzskatu, ka mūsu panāktais kompromiss ir labs pamats apspriedēm ar Padomi. Neraugoties uz to, mums ir vairāk jārūpējas, lai galarezultāts būtu dalībvalstīm pamudinājums, nevis iebiedēšanas līdzeklis un lai tas neradītu pārmērīgi grūti pārvaldāmus apstākļus.
Tagad es gribētu pievērsties direktīvai pievienotajam Jarzembowski kunga ziņojumam. Savā runā Jarzembowski kungs nepārprotami demonstrēja ārkārtīgi kritisku attieksmi pret Komisijas priekšlikumu - pēc visiem šiem kopīgā darba gadiem mēs šoreiz neesam vienisprātis. Ziņojums ir nepārprotami kritisks. Es centīšos īpaši pievērsties diviem punktiem, kuri, manuprāt, ir svarīgākie. No vienas puses, es vēlos norādīt, ka Komisija ir veikusi ietekmes novērtējumu, kurā iekļauti visi transporta veidi un analizētas dažādu internalizācijas variantu sekas. Manuprāt, šī analīze ir pamats Komisijas ierosinātājai internalizācijas stratēģijai. No otras puses, Komisija ir ierosinājusi kopēju internalizācijas sistēmu, kuras pamatā ir princips, kas skar visus transporta veidus, un kurā ir ņemta vērā pagātnes pieredze. Tā ir pragmatiska pieeja, kurā ievēroti acquis communautaire un nesen pieņemtie priekšlikumi - ar to es domāju aviācijas iekļaušanu EKT sistēmā un starptautiskos nolīgumus par aviāciju, kuģniecības nozari un iekšzemes ūdensceļiem. Bez šaubām, mēs varam debatēt par to, vai Komisijas priekšlikums ir pietiekami vispusīgs, tomēr man jānorāda, ka Komisija pievērsās jautājumiem, ar kuriem to lūdza nodarboties, citiem vārdiem sakot, tā nodarbojās ar integrētu plānu, lai padarītu transportu videi draudzīgāku, atbalstot to ar īpašiem likumdošanas priekšlikumiem.
Otrais aspekts saistīts ar tehnoloģiju un eksportu. Ja Eiropa īstenos attiecīgo Eirovinjetes sistēmu, tad tas veicinās arī Eiropas ekonomikas dalībnieku izaugsmi. Amerikas Savienotās Valstis, Ķīna, Indija un Indonēzija ir tautsaimniecības, kurām būs tādas pašas problēmas kā mums. Tādēļ tas ir aicinājums īstenot vērienīgu politiku gan attiecībā uz ārējo izmaksu internalizāciju, lai noteiktu vajadzīgās pārmaiņas naftas dēļ, gan attiecībā uz atbalstu Eiropas rūpniecībai visā tehnoloģiskajā aparātā, kas saistīts ar Eirovinjeti.
Priekšsēdētāja kungs, komisāra kungs! Mūsu referents, godātais kolēģis El Khadraoui kungs, sāka ar dažiem nomierinošiem vārdiem. Netiks noteiktas nekādas Eiropas maksas. Tieši otrādi, referents pievēršas iekšējā tirgus pamatnoteikumiem, lai veicinātu ilgtspējīgu transportu Eiropā. Taču nostāja, kādu viņš kā referents ieņem, dod dalībvalstīm rīcības brīvību noteikt ļoti augstas maksas - līdz vairākiem eiro par kilometru, ko vainago maksa par sastrēgumiem un uzcenojums. Priekšsēdētāja kungs, izsakoties Komisāra vārdiem, šie ir nevis iekšējā tirgus pamatnoteikumi, bet šķēršļi iekšējā tirgū.
Eiropas Tautas partijas (Kristīgo demokrātu) un Eiropas Demokrātu grupa šodien vēlas skaidri paust savu nostāju. Mēs nelokāmi atbalstām ieguldījumus transporta ilgtspējā. Tādēļ ārējo izmaksu internalizācija par gaisa un trokšņa piesārņojumu var cerēt uz mūsu atbalstu, ja ieņēmumi tiek ieguldīti tīrākā autotransportā - tas tiek vispārēji atbalstīts. Taču ierosinātā maksas noteikšana par sastrēgumiem un ieņēmumu paredzēšana noteiktam mērķim ir tilts, kas atrodas pārāk tālu no PPE-DE grupas. Maksa par sastrēgumiem ietekmē vidi tikai noteiktā mērā, tā neatrisina sastrēgumu problēmas un rada arī smagu papildu slogu šajā ekonomikas krīzes laikā, papildu slogu MVU, un tas ir slikti arī nodarbinātībai.
Iekšējā tirgus un patērētāju aizsardzības komitejas ieteikumu otrajam lasījumam par Padomes kopējo nostāju nolūkā pieņemt Eiropas Parlamenta un Padomes Direktīvu, ar ko groza Direktīvu 2002/22/EK par universālo pakalpojumu un lietotāju tiesībām attiecībā uz elektronisko sakaru tīkliem un pakalpojumiem, Direktīvu 2002/58/EK par personas datu apstrādi un privātās dzīves aizsardzību elektronisko komunikāciju nozarē un Regulu (EK) Nr. 2006/2004 par sadarbību starp valstu iestādēm, kas atbildīgas par tiesību aktu īstenošanu patērētāju tiesību aizsardzības jomā (16497/1/2008 - C6-0068/2009 - (referents: M. Harbour),
Rūpniecības, pētniecības un enerģētikas komitejas ieteikumu otrajam lasījumam par Padomes kopējo nostāju, lai pieņemtu Eiropas Parlamenta un Padomes direktīvu, ar ko izdara grozījumus Direktīvā 2002/21/EK par kopējiem reglamentējošiem noteikumiem attiecībā uz elektronisko komunikāciju tīkliem un pakalpojumiem, Direktīvā 2002/19/EK par piekļuvi elektronisko komunikāciju tīkliem un ar tiem saistītām iekārtām un to savstarpēju savienojumu un Direktīvā 2002/20/EK par elektronisko komunikāciju tīklu un pakalpojumu atļaušanu (16496/1/2008 - C6-0066/2009 - (referente: C. Trautmann),
Šajā direktīvā esam ievērojami uzlabojuši patērētāju un lietotāju tiesības elektroniskajā vidē. Patērētājiem ir jāvar izvēlēties starp piedāvātajiem komunikāciju pakalpojumiem, un, lai to varētu izdarīt, viņiem ir tiesības saņemt informāciju. Viņiem ir tiesības uz godīgiem līgumu noteikumiem un nosacījumiem, kuri viņus ilgstoši nepiesaista konkrētiem pakalpojumu sniedzējiem. Viņiem ir tiesības uz augstas kvalitātes neatliekamās palīdzības dienesta pakalpojumiem, piekļuvi sabiedriskajiem informācijas pakalpojumiem internetā un balss telekomunikāciju sakariem. Pats galvenais, viņiem ir tiesības uz savu datu aizsardzību elektronisko sakaru vidē. Vairāk par to mēs dzirdēsim vēlāk. Mums arī jāpiešķir regulatoriem pilnvaras nodrošināt pareizu šo tiesību ievērošanu. Šajā priekšlikumā ir iekļauti visi minētie aspekti.
Es tikai vēlos noslēgt savu pirmo runu ar šādiem vārdiem - pie šā priekšlikuma ir strādājis milzīgs skaits cilvēku, un mūs ir atbalstījuši ievērojami resursi. Vēlos īpaši pieminēt Peter Traung no Iekšējā tirgus un patērētāju aizsardzības komitejas, Luca Vusaggio, mūsu juridisko padomnieku, un Lindsay Gilbert no mūsu grupas, viņi visi cieši sadarbojās ar manu palīdzi Sheena Gooroochurn. Mēs saņēmām lielu atbalstu no Komisijas, no Peter Rodford, pašas komisāres un viņas komandas, kā arī no Eva Veivo vadītā Padomes sekretariāta. Es to pieminu, jo domāju, ka daudzi cilvēki ārpusē neaptver, cik apjomīgu un smagu darbu esam ieguldījuši šo sarežģīto dokumentu sagatavošanā. Es ceru, ka jūs to rīt atbalstīsiet, jo tas ir būtiski mūsu visu nākotnei.
Dāmas un kungi! Mēs atrodamies izvēles priekšā - atbalstīt Grozījumu Nr. 46 tādu, kāds tas ir, un tādējādi nodot visu telekomunikāciju tiesību aktu paketi atpakaļ izlīguma procesam, kurā tiks atsākta diskusija par visiem sarunās panāktajiem punktiem un dēļ dalībvalstu ievērojamās pretošanās šim grozījumam tiks izraisīta tā anulēšana, vai arī atbalstīt Grozījuma Nr. 46 jauno formulējumu, kurā nodrošināta pamatbrīvību ievērošana, tādējādi apstiprinot lēmumu, ko Parlaments pieņēma, balsojot par Lambrinidis kunga ziņojumu.
Ja ir kāda nozare, kas patiesi var nodrošināt stimulu un izaugsmi, ko mums vajag, lai izkļūtu no krīzes, tā ir tieši informācijas tehnoloģiju un sakaru nozare, proti, elektronisko komunikāciju un telekomunikāciju nozare. Tādēļ ir īpaši svarīgi, lai mēs panākam šo vienošanos, jo tā ļaus mums virzīties uz priekšu, izmantojot pieeju, kuru uzskatu par vissvarīgāko - atvērta skatījuma saglabāšanu, raudzīšanos nākotnē, protekcionisma noraidīšanu, tā vietā veicinot konkurenci un konkurētspēju; un šai nozarei tajā ir būtiska loma.
Runājot par paketi, jau ir minēti dažādi atšķirīgo ziņojumu aspekti, es kā šā ziņojuma referente tikai vēlos pieminēt jaunas Eiropas regulatoru organizācijas izveidi elektronisko komunikāciju nozarē, tas ir būtisks instruments, ar ko nodrošināt, lai jaunās regulas noteikumi, ko rīt pieņemsim, tiktu konsekventi piemēroti visā Eiropas Savienībā; ka pastāv saskaņotība, kas veicina tāda iekšējā tirgus izveidi un attīstību, kurā pastāv iekšējā konkurence, jo tas ir labākais veids, kā nodrošināt ieguvumus patērētājiem, un labākais veids, kā nodrošināt Eiropas Savienības patērētājiem iespēju izmantot labākos pakalpojumus par labākajām cenām.
Es arī vēlos izteikt pateicību par bezierunu atbalstu, ko saņēmu kā GSM direktīvas referente, un es īpaši pateicos ēnu referentiem, kas strādāja kopā ar mani, un komisārei Reding kundzei par elastību, ko viņa izrādīja visa procesa laikā, atdodot Parlamentam lomu, ko mēs pieprasījām - dalību stratēģiskajā plānošanā par radiofrekvenču spektra izmantošanu. Man arī, protams, jāpateicas Čehijas prezidentūrai par skaidri parādīto apņēmību līdz Parlamenta pilnvaru beigām atrisināt jautājumu par šo direktīvu, kā arī pārējo paketi.
Es kā šīs GSM direktīvas referente uzskatu, ka esam atraduši pareizo galarisinājumu, kas pārceļ radiofrekvenču spektra stratēģisko plānošanu Kopienas mērogā, iekļaujot to turpmākajās daudzgadīgajās radiofrekvenču spektra politikas programmās un saistot to ar pamatdirektīvu. Tas ir pareizs lēmums, jo mēs tādējādi apstiprinām, ka radiofrekvenču spektram kā retam sabiedriskajam resursam ir nepieciešama likumīga kontrole, kā arī stratēģiska plānošana attiecībā uz jauno tīklu - bezvadu un optiskās šķiedras tīklu - izstrādi, kas, kā mēs visi esam vienojušies, ir nākotne - nākotne, kurā mums jāsniedz juridiska aizsardzība operatoriem, lai tie veiktu ieguldījumus un mēs varētu atgūt vadības stilu, kas kādreiz bija raksturīgs Eiropas Savienībai.
Šodien iesniegtās vienošanās rezultāts ir lielisks darbs, kas sasniegts pēc tam, kad Komisija 2007. gadā šo paketi ierosināja. Rezultātu vidū ir jaunas patērētāju tiesības, piemēram, tiesības mainīt tālruņa operatorus vienas darbadienas laikā; Eiropas telekomunikāciju iestādes izveide; lielāka valsts telekomunikāciju regulatoru neatkarība; pasākumi, lai nodrošinātu eiropiešiem savienojumu ar platjoslas internetu; atļauja izmantot radiofrekvenču spektru jaunajos bezvadu pakalpojumos; jauns funkcionālās nošķiršanas instruments, lai palielinātu konkurenci un paplašinātu patērētāju izvēli; nepārprotams konkurenci atbalstošs nosacījums par ieguldījumiem ātrdarbīgos platjoslas tīklos; plašākas tiesības un jaunas garantijas patērētājiem; mehānismi datu aizsardzības pārkāpumu risināšanai un tamlīdzīgi uzlabojumi. Tie ir ļoti svarīgi un jauni pasākumi nozarei, kuras vērtība ienākumos pārsniedz 300 miljardus eiro un kura nodrošina Eiropai vispasaules līderpozīcijas mobilo tālruņu un ātrdarbīga interneta jomā.
Es vēlos uzsvērt - ja Parlaments nobalsos par šo paketi, tā būs jāīsteno valstu tiesību aktos līdz 2010. gadam, un līdz šai vasarai tiks izveidota jaunā telekomunikāciju iestāde. Eiropas Parlamenta balsojums ir ļoti labas ziņas patērētājiem visā Eiropā. Ar viesabonēšanu esam nodrošinājuši zāles pret simptomu, ko izraisa vienota Eiropas Savienības telekomunikāciju tirgus trūkums. Tagad reforma pievēršas problēmas būtībai; tā sagatavo augsni patiešām vienotam telekomunikāciju tirgum gan operatoriem, gan patērētājiem. Tas ir ļoti būtiski mūsu nozarei.
Es arī atzinīgi vērtēju faktu - un Parlaments to vienmēr ir atbalstījis -, ka tiks nostiprināts cilvēku ar īpašām vajadzībām stāvoklis. Es visvairāk priecājos par to, ka tagad patērētājiem būs garantijas saistībā ar privātumu, vārda brīvību un piekļuvi informācijai. Tas viss kopā - pieņemot saskaņošanas pasākumus vai arī veicot lielāku valsts regulatīvo iestāžu izvēlēto tiesiskās aizsardzības pasākumu uzraudzību - nodrošinās lielāku konsekvenci iekšējā tirgū un palīdzēs jaunajai iestādei, kam šajā procesā būs būtiska loma, jo tā apvienos 27 valstu regulatīvo iestāžu zināšanas un pieredzi un likvidēs atlikušos šķēršļus Eiropai bez robežām.
Es arī atzinīgi vērtēju Parlamenta atbalstu tehnoloģiju un pakalpojumu neitralitātes principiem un piekrišanu iespējamai frekvenču joslu lietošanas saskaņošanai, kuras ietvaros iespējama lietošanas tiesību tirdzniecība. Pienācīgi ņemot vērā iesaistītos riskus, tam visam būs liela nozīme saistībā ar ieguldījumiem nākamās paaudzes tīklos un ieguldījumu atdevi. Tas būs ļoti svarīgi arī, lai varētu palīdzēt Komisijai, kad tā izstrādās detalizētākus vadošos norādījumus attiecībā uz piekļuvi nākamās paaudzes tīkliem.
Vēl viens apspriežamais dokuments ir GSM direktīva. Šajā jomā Komisija var pilnībā atbalstīt pārmaiņas, kuru mērķis ir precizēt frekvenču joslas, uz kurām attieksies grozāmā direktīva. Es tikai vēlos uzsvērt, ka šī direktīva viena pati nodrošinās līdz 1,6 miljardus eiro lielus apjomradītus ietaupījumus mobilo sakaru nozarē, kas ļoti skaidri parāda, ka Parlamentam izdodas ierosināt līdzsvarotus lēmumus - lēmumus ar labu ekonomikai, lēmumus par labu nozarei, lēmumus par labu patērētājiem. Tas viss kopā veido ļoti labu paketi, kas atbilst Eiropas interesēm.
Tādēļ Komisija nekavējoties uzsāks atbilstošu sagatavošanās darbu, kas ietvers konsultācijas ar ieinteresētajām personām līdz 2011. gadam, lai tiktāl, cik tas ir vajadzīgs, ierosinātu ar šo jomu saistītus priekšlikumus. Papildus tam Komisija apspriedīsies ar darba grupu, kas izveidota saskaņā ar 29. pantu, un Eiropas Datu aizsardzības uzraudzītāju par Direktīvā 2002/58/EK noteikto ziņošanas par datu aizsardzības pārkāpumiem noteikumu principu iespējamu piemērošanu citās nozarēs neatkarīgi no iesaistītās nozares vai datu veida.
Priekšsēdētājas kundze, dāmas un kungi! Arī es vēlos sākt ar pateicību visiem, kas palīdzēja padarīt iespējamu apmierinošu kompromisu par telekomunikāciju tiesību aktu paketi. Pirmkārt, mana pateicība pienākas Parlamentam - galvenokārt referentiem, maniem kolēģiem deputātiem Harbour kungam, del Castillo Vera kundzei un Trautmann kundzei, un, protams, arī Pleguezuelos Aguilar kundzei. Komisāres kundze, arī jums liels paldies par lielisko sadarbību ar Komisiju. Jūs pati ļoti bieži piedalījāties šajās trīspusējās sarunās. Tā ir laba zīme. Jūsu un Čehijas prezidentūras devums, palīdzot mums beigu beigās panākt šo kompromisu, bija patiesi konstruktīvs.
Kompromiss ir labs, un es ļoti ceru, ka rītdien paredzētā balsojuma laikā tas saņems plašu atbalstu. Kā jau tika minēts, visa telekomunikāciju nozare ir viena no visefektīvākajām Eiropas ekonomikas nozarēm, un pašā finanšu un ekonomiskās krīzes vidū ir īpaši svarīgi radīt vispārējus apstākļus, lai Eiropā atkal varētu iedarbināt motoru, kas rada darbavietas, un turpināt tā darbību. Ar telekomunikāciju nozari ir saistītas daudzas darbavietas, un ar tiesisko regulējumu, ko pieņemam, mēs esam radījuši apstākļus, kas ļaus šai nozarei turpināt veiksmīgu attīstību.
Kādēļ telekomunikāciju tiesību aktu pakete ir tik būtiska? Vēlos norādīt uz, manuprāt, vissvarīgāko aspektu. Mus ir vajadzīga ātra piekļuve internetam visā Eiropā, turklāt ne tikai pilsētās, bet arī lauku reģionos. Ar "mums” es domāju jauniešus, kuri sazinās visā pasaulē. Ar "mums” es domāju mūsu uzņēmumus, kas darbojas globāli un ir izveidoti starptautiskā vidē, kā arī, protams, mūsu iestādes un administrācijas. Ko šajā ziņā panāk telekomunikāciju tiesību aktu pakete? Tā izveido vajadzīgo tiesisko regulējumu, lai uzņēmumi varētu ieguldīt platjoslas tīklu paplašināšanā visā valstī. Ar šo paketi un tajā iekļauto ieguldījumu aizsardzību esam radījuši nozīmīgus stimulus, taču tai pat laikā ar šajā regulā noteiktajām prasībām esam panākuši, ka tagad tiek nostiprināti jaunie tirgi. Ar jauno tīklu veidošanu saistītie riski ir sadalīti apmierinoši un godīgi.
Ko vēl telekomunikāciju pakete reglamentēs? Pirmkārt, efektīvu frekvenču joslu izmantošanu - tas ir būtiski arī platjoslas pakalpojumu nodrošināšanas attīstībai valsts mērogā. Paketē mēs atbalstām elastīgu politiku attiecībā uz frekvencēm Eiropā. Frekvenču joslām, kas tiks atbrīvotas līdz ar pievēršanos digitālajai televīzijai - tā dēvētajai "digitālajai dividendei” -, jābūt pieejamām mobilajiem platjoslas pakalpojumiem, kas var kompensēt pakalpojumu trūkumu lauku teritorijās. Taču tai pat laikā mēs arī esam atzinuši apraides īpašo nozīmi brīva viedokļa veidošanā mūsu demokrātiskajā sabiedrībā. Tādēļ kopumā tas ir labs kompromiss, un es ceru, ka rīt tas saņems plašu atbalstu!
PSE grupas vārdā. - Priekšsēdētājas kundze! Ir ļoti aizraujoši sekot līdzi šīm debatēm - kolēģi jau ir izklāstījuši galvenos tematus, un komisāre ir izteikusi savu paziņojumu -, taču fakts, ka Padome šeit vispār nepiedalās, mums daudz pastāsta par veidu, kā mēs Eiropas Savienībā reizēm strādājam. Tas ir absolūti nepieņemami. Mēs piedzīvojam vienu no Eiropas Savienības un visas pasaules nopietnākajām krīzēm un runājam par jautājumu, kas ir tik būtisks un svarīgs saistībā ar darbavietu radīšanu - vienā no jomām, kas joprojām lielā mērā ir stabila -, un, redzot, ka Padome šodien nedomā un nedebatē kopā ar mums, man daudz kas kļūst skaidrs. Es ceru, ka nākamo Padomes prezidentūru mēs redzēsim šeit biežāk, jo mēs nevaram turpināt strādāt šādā veidā.
Ar pēdējo piebildi vēlos mudināt šo Parlamentu, savus kolēģus un Komisiju - cerams, arī Padomi - aplūkot jomas, kurās esam raduši kompromisus, taču ar kurām neesam pilnīgi apmierināti Tas attiecas uz jautājumiem saistībā ar internetu, piemēram, veidu, kā valstis var iejaukties, ja uzskata, ka pilsoņi nelikumīgi piekļūst interneta saturam - vācu valodā šādu darbību mēs saucam par "Internet sparen” -, un tīkla pārvaldību. Es ceru, ka atradīsim veidu, kā pievērsties šiem jautājumiem gada otrajā pusē, un atradīsim pareizo sistēmu, lai panāktu lielāku vienprātību starp mums un pilsoņiem, kuri lielā mērā ir atkarīgi no mums.
Rezultāts sarunām ar Padomi ir vairāki nozīmīgi sasniegumi. Viens no lielākajiem uzlabojumiem, salīdzinot ar pirmo lasījumu, ir saistīts ar piekļuvi Eiropas Savienības neatliekamās palīdzības dienesta tālruņa numuram "112” un operatoriem - vismaz fiksēto un mobilo tālruņu sakaru operatoriem - noteikto pienākumu padarīt pieejamu informāciju par izsaucēja atrašanās vietu bez traucējumiem, kas saistīti ar tehnisko īstenojamību. Tas ir ļoti nozīmīgs sasniegums, jo palīdzēs neatliekamās palīdzības dienestiem efektīvāk reaģēt un veicinās visu pilsoņu dzīvības aizsardzību neatkarīgi no to atrašanās vietas Eiropas Savienībā.
Pretrunīgs jautājums ziņojumā bija datu plūsmas pārvaldības politikas nosacījumi, taču es stingri uzskatu, ka panāktais kompromiss aizsargā lietotāju tiesības piekļūt interneta saturam un izmantot pakalpojumus, ko tie paši izvēlas. Neviens šā Parlamenta deputāts nekad nav gribējis ierobežot brīvību internetā. Mūsu mērķis bija atļaut datu plūsmas pārvaldības procedūras, ciktāl tās ir nepieciešamas, lai nodrošinātu galalietotājiem labāko iespējamo tiešsaistes lietošanas pieredzi, un ciktāl tās neierobežo pakalpojumu sniedzēju konkurenci. Es uzskatu, ka kompromiss pilnībā atbilst šim mērķim, un tādēļ es to pilnībā atbalstu.
Manuprāt, kā tagad esam vienojušies, sakārtojot frekvenču joslu jomu, tiks pievērsta daudz lielāka uzmanība sabiedrības interesēm saistībā ar apraides attīstību. Ņemot vērā pašreizējās finanšu tirgus aptverošās debates, es uzskatu, ka ar savām debatēm mēs īstenībā esam novērsuši nepatikšanas. Pašreizējā priekšlikuma versijā daudz līdzsvarotākā veidā tiks ņemtas vērā attiecības starp tirgu un to, ko tirgū iespējams radīt, un valsts uzdevumiem. Es uzskatu, ka tas simbolizē mūsu demokrātijas drošības progresu un ka tas var būt arī vērtīgs ieguldījums mūsu kultūrā.
GUE/NGL grupas vārdā. - (SV) Paldies, priekšsēdētājas kundze! Šodien mēs piedzīvojam jaunas sabiedrības veidošanos. Mēs piedzīvojam tehnoloģisku atjaunošanos sabiedrībā, kurā vecie sakaru veidi - vienvirziena komunikācija, kur "viens runā un visi klausās” - ir aizstāti ar saziņu, kurā ir vairāk dimensiju un lielāka līdzdalība, un daudzi no mums ir pieņēmuši šo jauno brīvības kultūru. Runa ir par mijiedarbību, vārda brīvību, radošumu un radošu aizrautību. Runa ir par apmaiņu ar informāciju, kas bieži ir neatkarīga no komerciālām interesēm, taču diemžēl vecās varas struktūras jūtas apdraudētas un tādēļ vēlas iejaukties, regulēt un kontrolēt internetā notiekošo.
Aizbildinoties ar organizētās noziedzības un terorisma apkarošanu, tās cenšas ierobežot mūsu pilsoniskās tiesības, taču to nedrīkst pieļaut. Tādēļ, lai aizsargātu pilsoņu tiesības uz internetu, kopā ar kolēģiem no Eiropas Apvienotās kreiso un Ziemeļvalstu Zaļo kreiso spēku konfederālās grupas esmu izstrādājusi vairākus grozījumus, kas aizsargā pilsoniskās tiesības. Es atkārtoti iesniedzu manis ierosināto Grozījumu Nr. 166, kas tika pieņemts iepriekšējā lasījumā. Grozījuma mērķis ir nodrošināt, lai elektronisko sakaru galalietotāji, proti, mēs, pilsoņi, bez nepamatotiem ierobežojumiem varētu piekļūt pakalpojumiem un lietotnēm. Mums ir jāatrod līdzsvars starp cilvēku tiesībām brīvi izteikt viedokli un tiesībām uz konfidencialitāti un jāaizsargā personas dati un citu cilvēku brīvības un tiesības, tostarp tiesības uz intelektuālā īpašuma aizsardzību un sabiedriskās drošības aizsardzību.
Atsevišķās valstīs valdības vēlas ieviest jaunus, stingrākus tiesību aktus, kas ļautu interneta pakalpojumu sniedzējiem bloķēt piekļuvi internetam. Mēs uzskatām, ka nedrīkst pastāvēt iespēja bloķēt pilsoņa piekļuvi internetam, ja pirms tam lieta nav izskatīta tiesā. Man kā pilsonim ir jāvar "klejot” pa dažādām interneta vietnēm, zinot, ka privāti uzņēmumi nevar iegūt šo informāciju. Tie, kam patiesi patīk internets un tā sniegtās iespējas, uzskata, ka lietotāju tiesības jādefinē atbilstoši tam, kā mēs izmantojam savu interneta pakalpojumu abonementu. Mēs nevēlamies tikt ierobežoti līdz patērētāja līmenim, kad mums ir tikai līgumā par abonementu rakstītās tiesības. Diemžēl gan Padomes kopējā nostāja, gan kompromiss paver ceļu šādai notikumu gaitai, taču mēs internetā vēlamies būt pilsoņi, nevis tikai pircēji un patērētāji. Internets ir tikšanās vieta, brīvas informācijas forums, sava veida kopīga teritorija. Vai mēs tagad grasāmies regulēt šo forumu un pielāgot to komerciālās pasaules pārstāvju interesēm? Nē, domāju, ka nē. Jautājums ir šāds - kāda veida sabiedrībā mēs vēlamies dzīvot? Vai vēlamies dzīvot sabiedrībā, kuru uzrauga, vai arī vēlamies sabiedrību, kurā cilvēki var būt droši par to, ka tiek ievērots tiesiskums? Sabiedrībā, kurā cilvēki var zināt, ka tiek respektēts viņu privātums, un sabiedrībā, kur vārda brīvību vērtē augstāk par cilvēku dzīves kontrolēšanu. Es vēlos dzīvot šāda veida sabiedrībā un strādāt pie tās veicināšanas. Tādēļ es mudinu jūs atbalstīt grozījumus par pilsoņu tiesībām, ko iesniedzu es un GUE/NGL grupa.
Es ceru, ka mēs izvēlēsimies saglabāt brīvību, kas ir sniegusi tik lielus panākumus un mainījusi pasauli uz labāko pusi. Laikā, kad ekonomikai ir vajadzīga visa palīdzība, ko vien tai var sniegt, mums jāizvēlas atvērtība progresam, nevis īstermiņa protekcionisms par labu peļņai. Savu vēlētāju vārdā es balsošu par mūsu informācijas brīvību un turpmāku brīvu piekļuvi interneta lietošanai, nepārkāpjot likumu. Tā rīkojoties, es balsošu par demokrātiju un ekonomiku, kurā ikvienam tiek sniegtas iespējas.
Patiesi, šis dokuments neveicina jaunradi. Tas tikai nodrošina interneta lietotāju darbību plašu uzraudzīšanu. Tajā nav iekļauti konkrēti priekšlikumi par to, kā uzlabot kultūras preču likumīgu iegādi. Tas nožēlojamā veidā atpaliek no tehniskajām iespējām paslēpt IP adreses vai izmantot izlikšanās metodi. Tas ir solis atpakaļ saistībā ar tiesībām izgatavot privātas kopijas, par kurām ikviens tā vai tā maksā nodokli par digitālajiem datiem. Šis dokuments sniedz pilnībā administratīvai iestādei cietsirdīgu varu iesniegt prasības tiesā un noteikt sodus. Tas atjauno dubultu sodu, jo interneta lietotājiem tiek liegta piekļuve tīmeklim, taču viņiem jāturpina maksāt par interneta pakalpojumu abonementu. Visbeidzot tas noniecina nevainības prezumpciju un personas tiesības sevi aizstāvēt.
Tādēļ Harbour kunga ziņojumā praktiski netika pieminēti daudzie ar patērētājiem saistītie uzlabojumi. Es ceru, ka šoreiz būs citādāk, ne tikai tādēļ, ka ir panākti veiksmīgi kompromisi par pamatbrīvībām un privātuma ievērošanu, bet arī tādēļ, ka šim dokumentam ir milzīgs potenciāls gan saistībā ar patērētājiem, gan telekomunikāciju nozarēm un to darbiniekiem. Kompromisi, kas panākti par pamatdirektīvu un Universālā pakalpojuma direktīvu, skaidri norāda uz dalībvalstu pienākumu ievērot tiesības uz taisnīgu tiesu, kas noteikti nomierina tos cilvēkus, kas iebilst pret Francijas plānu piešķirt administratīvām iestādēm pilnvaras noteikt sankcijas. Šie dokumenti nav nekas cits kā Trojas zirgs attiecībā uz pakāpenisku reakciju, un tie pat neatbilst pašam principam.
Es arī vēlos uzsvērt to, ko esam panākuši par labu patērētājiem saistībā ar Universālā pakalpojuma direktīvu. Turpmāk operatori nevarēs aizbildināties, ka tehniskās īstenojamības problēmu dēļ nenodrošina uzticamu piekļuvi neatliekamās palīdzības dienestiem un informācijai par ikviena neatliekamās palīdzības numura "112” izsaucēja atrašanās vietu. Šis Eiropas pilsoņu drošībai svarīgais jautājums beidzot būs nokārtots; vairākus gadus tas ir bijis tehniski iespējams, taču iestādes un operatori izvēlējās upurēt drošību uz ieguldījumu ietaupīšanas altāra.
Tas pats attiecināms uz obligāti un regulāri sniedzamas ar līgumu saistītas informācijas pārredzamības un kvalitātes uzlabošanu. Patērētāji varēs saņemt informāciju par cenām, kas atbilst to patērētāja profilam, kā arī brīdinājuma ziņojumus, pārsniedzot noteikto cenu paketi, kas būs īpaši noderīgi saistībā ar sakaru īpašajiem tarifiem ārvalstīs vai jauniešiem, kuri ir galvenie speciālo pakalpojumu īsziņu izmantotāji. Turpmāk līgumu termiņš tiks ierobežots līdz 24 mēnešiem, un operatoriem būs pienākums piedāvāt 12 mēnešus ilgus līgumus, savukārt operatora maiņai būs jāstājas spēkā vienas dienas laikā. Esam panākuši maksimālas piekļuves iespējas lietotājiem ar īpašām vajadzībām, kā arī universālā pakalpojuma darbības jomas pārskatīšanu, lai līdz nākamajam gadam to īpaši piemērotu arī mobilajiem sakariem.
Manuprāt, mums izdevās parādīt, ka labākā patērētāju aizsardzība, pirmkārt, ir efektīva datu aizsardzība; ka laikā, kad cilvēki "klejo” internetā un precīzi nezina, kas notiek aiz viņu ekrāniem, ir īpaši svarīgi viņus informēt. Mēs esam pieņēmuši Komisijas priekšlikumu padarīt obligātu ziņošanu par drošības pārkāpumiem un esam to uzlabojuši. Tā ir procedūra, kas tiks īstenota pakāpeniski, un ir izstrādāta, sadarbojoties ar valstu regulatīvajām iestādēm un politikas veidotājiem. Mani priecē Komisijas paziņojums, ka līdz 2011. gada beigām tiks iesniegta horizontāla direktīva, jo ir bezjēdzīgi pievērsties šim jautājumam tikai elektronisko sakaru jomā.
Tai pat laikā mēs esam panākuši, ka ir obligāti jāsaņem lietotāja piekrišana programmu vai lietotņu, tostarp cietajā diskā saglabātu personas datu uzglabāšanai. Saistībā ar to es arī vēlos īsi piebilst, ka sākotnējos priekšlikumus esam izstrādājuši, cieši sadabojoties ar attiecīgās nozares pārstāvjiem. Atsevišķās nozares daļās tie nebija pietiekami dziļi vai arī gluži pretēji. Vēlāk tie izraisīja problēmas un pārpratumus Padomē un Komisijā, līdz beigās radās vēlme atgriezties pie sākotnēji ierosinātā, jo tiem nepatika kompromisa priekšlikumi. Vēsture māca, ka mums kā iestāžu pārstāvjiem vajadzētu ticēt, ka kopā varam labi sadarboties, un mums nevajadzētu ļaut tiem, kam ir citas intereses, uzcelt starp mums sienu.
Ja šos grozījumus pieņems, tie atjaunos sava veida līdzsvaru starp galalietotāju tiesībām un brīvībām un citu cilvēku tiesībām un brīvībām, tostarp tiesībām uz intelektuālā īpašuma aizsardzību un tiesībām uz privātumu. Šā priekšlikuma mērķim ir jābūt ne tikai aizsargāt tos, kam ir vajadzīga aizsardzība, bet arī nostiprināt pilsoņu tiesības likumīgi piekļūt informācijai viņiem vēlamā vietā un laikā. Pakalpojumu sniedzējiem ir jāliek vienmēr darboties pārredzami, un, ja ļoti retos izņēmuma gadījumos ir jāierobežo piekļuve pakalpojumam, tiem ir jāspēj pilnībā pamatot šos ierobežojumus. Valstu iestādēm ir jāpiešķir pilnvaras izmeklēt jebkuru pakalpojumu sniedzēju noteikto ierobežojumu.
(DA) Priekšsēdētājas kundze, komisāres kundze! Es domāju, ka attiecībā uz pilsoņu tiesībām kompromiss nav pietiekami labs. Mani satrauc, ka Francijas kultūras ministrs joprojām uzskata, ka pēc trim pārkāpumiem ir jāvar administratīvi pārtraukt piekļuvi internetam. Tādēļ kopā ar vairākiem kolēģiem es atkārtoti iesniedzu grozījumu, par kuru šis Parlaments jau vienreiz ir balsojis. Tomēr par to nav iespējams balsot atbilstoši šobrīd iesniegtajam balsošanas sarakstam, jo vispirms mums ir jābalso par kompromisu. Tādēļ es lūdzu kolēģus deputātus mainīt balsojumu kārtību, lai pirms balsojuma par visu kompromisa tekstu varam balsot par pilsoņu grozījumiem.
Saskaņā ar šobrīd apspriestās telekomunikāciju tiesību aktu paketes noteikumiem tīkla operatori varēs bloķēt piekļuvi tīmekļa vietnēm, saturam un jebkam citam. Tādēļ jautājumā, ko nesen iesniedzu, es brīdināju, ka aiz stūra mūs gaida risks ierobežot ES Pamattiesību hartā noteikto preses, domas, vārda un apvienošanās brīvību, ja valsts valdība, kā gandrīz notika Itālijā, vai sakaru pakalpojumu nozare pēc saviem ieskatiem var uzņemties bloķēt tīmekļa vietni neatkarīgi no tā, vai tās saturs ir vai nav likumīgs. Īpaši izceļas pēdējais minētais fakts - iespēja bloķēt tīmekļa vietni pat tādā gadījumā, ja nav izdarīts noziegums, noziegums tiek izmeklēts vai arī notiek provocēšana uz noziegumu.
(SV) Paldies, priekšsēdētājas kundze! Telekomunikāciju nozare ir viena no Eiropā vadošajām dinamiskajām nozarēm. Tai ir vajadzīgi ieguldījumi, konkurence un pastāvīgi jauninājumi, lai sniegtu pilsoņiem lielākas iespējas gan attiecībā uz ekonomisko dzīvi, gan informāciju, demokrātiju un daudzveidību. Šajā paketē mēs redzam skaidrākus konkurences noteikumus un lielāku Eiropas regulatīvās iestādes lomu, lai nodrošinātu tirgus atvērtību konkurencei. Mēs risinām tādus jautājumus kā frekvenču plānošana un digitālā dividende - jauna telpa, kas izveidota, lai ļautu darboties lielākam operatoru skaitam un nodrošināt vairāk pakalpojumu. Priekšsēdētājas kundze, tā visa rezultāts būs lielāka brīvība patērētājiem un lielākas iespējas. Ja kā piemēru aplūkoju savu dzimteni Zviedriju, tas nozīmēs, ka virskundzība konkurencē pr pakalpojumu sniegšanu mājsaimniecībām, ko baudīja vecais monopols Telia, tagad beigsies, jo cilvēku mājās tagad iekļūs atklāta konkurence. Tas ir progress - tas pavērs ceļu lielākai izvēlei, radot lielāku konkurenci, un tas nostiprinās katra patērētāja tiesības un tādējādi arī personas brīvību saistībā ar internetu un platjoslas tīklu.
Priekšsēdētājas kundze! Jautājums par brīvību internetā ir bijis šā Parlamenta debašu temats. Reizēm mani pārsteidz, ka tie, kas iebilst pret Eiropas Savienību un Lisabonas līgumu, pieprasa lielākas pilnvaras nekā dalībvalstis, pret kurām šī opozīcija vienmēr iebilst balsojumos par visām citām jomām. Es dzirdēju, ka mans kolēģis, kurš šodien atrodas kreisajā pusē, Svensson kungs pieprasa grozījumu, lai ļautu ES tieši ietekmēt dalībvalstu pieeju tiesvedībai. Tā ir novirze no līgumiem, kas šodien ir spēkā, un no Lisabonas līguma, par kuru runājam, un tā ir arī pārvalstiskuma izpausme, ko patiesībā neviens nav apspriedis. Tomēr tiesību akta ievadā mēs esam skaidri nodalījuši juridisko iestāžu un interneta operatoru pienākumus. Mēs esam nodrošinājuši, ka neviens nevarēs pārkāpt lietotāja brīvību internetā, ja nebūs noticis pamatprasībām atbilstošs tiesas process. Tādējādi ir ievērotas Grozījumā Nr. 138 noteiktās prasības, un ir novērsti iepriekš pastāvējušie draudi. Es uzskatu, ka tas ir progress, par kuru mums vajadzētu priecāties, jo mēs vienlaikus nodrošinām Eiropas telekomunikāciju tirgus atvēršanu, lai piedāvātu lielāku brīvību, lielāku dažādību un lielāku konkurenci, tādējādi liekot pamatus nozares dinamiskumam un arī iespējai nākotnē kļūt par vadošo pasaulē.
Satraukumu rada tas, ka elektroniskie sakari, kas sasniedz plašu cilvēku loku joprojām būs mākslīgi veidoti un nebūs nekas cits kā bezjēdzīgas blēņas. Civilizētas sabiedrības mērķis noteikti ir tik prasīgs, ka mēs vienkārši nevaram virzīties uz mērķi, kura pamatā ir tāda veida saturs kā patlaban. Mēs izmantojam izcilos tehniskos instrumentus, lai virzītu cilvēci uz zināšanu trūkumu informācijas sabiedrībā un mietpilsonību civilizētā sabiedrībā. Slikta grāmata ir slikta neatkarīgi no drukas vai papīra kvalitātes. Noziegums ir noziegums arī internetā, un līdzīgi arī atkritumi internetā ir atkritumi.
Es balsošu par telekomunikāciju tiesību aktu paketi, taču es to darīšu nedaudz negribīgi, jo uzskatu, ka visaugstākajā līmenī ir notikusi liela nodevība attiecībā uz telekomunikāciju tirgus liberalizācijas pamatprincipu, kas bija jāsasniedz ar šo direktīvu. Es runāju par 8. panta tekstu - par piekļuves nodrošināšanu vēsturiskajiem operatoriem un to pieeju tirgum. Man šķiet, ka vienošanās, kas par šo formulējumu tika panākta privātā premjerministra Gordon Brown un kancleres A. Merkel sarunā, ir devusi vēsturiskajiem operatoriem, piemēram, Deutsche Telekom, milzīgu priekšrocību. Mēs nezinām, ko pretī deva premjerministrs Brown kungs. Es baidos, ka privātu darījumu noslēgšana starp līderiem aiz slēgtām durvīm nav īstais veids, kā veidot ES tiesību aktus. Man žēl, ka tā ir noticis.
Maza un vidēja lieluma uzņēmumiem ir īpaši svarīgi, lai vienas valsts pilsoņu tiesības tiktu ievērotas citās dalībvalstīs, un mums ir jānodrošina, lai turpmāk platjoslas pakalpojumus turpina izmantot iedzīvotāju labā un lai to cenas samazinās, jo, pateicoties pašreiz notiekošajai ļoti dinamiskajai platjoslas pakalpojumu un interneta attīstībai, jo īpaši telefonijas nozarē, mums ir pilnīgi jaunas platjoslas izmantošanas iespējas. Tādēļ es arī esmu ļoti pateicīgs, ka GSM 900 frekvenču joslu var izmantot arī UMTS tehnoloģijai un ka pirmoreiz ir nedaudz apsvērta ceturtās paaudzes tīkla izmantošana, kas, cerams, saņems pastāvīgu Komisijas atbalstu, lai tiktu visaptveroši atbalstīta platjoslas pakalpojumu nodrošināšana, jo īpaši lauku teritorijās.
Harbour kungs, jūs bijāt Iekšējā tirgus un patērētāju aizsardzības komitejas referents, un man jāteic, ka mūsu sadarbība un kopīgā darbība ir vērtējama ļoti pozitīvi. Mēs esam daudz sasnieguši pilsoņu labā, kas mums, sociāldemokrātiem, ir īpaši svarīgi universālā pakalpojuma jomā. Šī telekomunikāciju tiesību aktu pakete ir padarīta daudz draudzīgāka patērētājam, un ir veikts ļoti nozīmīgs ieguldījums patērētāju aizsardzībā. Turpmāk telekomunikāciju sakaru nodrošinātājiem būs jāpiedāvā arī tikai 12 mēnešus derīgi līgumi, kas ir ļoti svarīgi. Līdz šim bija ļoti daudz pakalpojumu sniedzēju, kas piedāvāja tikai 24 mēnešus ilgus līgumus, tas ir ļoti ilgs laika periods un neļauj cilvēkiem pārtraukt līgumu ātrāk. Tas ir diezgan svarīgs ieguvums. Mainot pakalpojumu sniedzēju, patērētājiem ir jāvar saglabāt savu numuru vienas dienas laikā. Līdz šim ilgs gaidīšanas periods bieži lika cilvēkiem atteikties no pievēršanās lētākam pakalpojumu sniedzējam un kavēja konkurenci šajā jomā. Arī šajā ziņā esam guvuši lielu panākumu.
Visa procesa laikā bija viens pretrunīgs jautājums - kā mēs risinām kriminālapsūdzību, kad rodas jautājumi par kriminālnoziegumiem vai ar civiltiesībām saistīti jautājumi? Ar kompromisu, ko šodien panācām ar Padomi, mēs esam spēruši būtisku soli, jo esam iekļāvuši tiesisku atrunu. Tiesiska atruna nozīmē, ka mēs neļaujam tikai uzņēmumiem izlemt, kādas sankcijas noteikt; tā vietā, izmantojot Eiropas Cilvēktiesību konvencijā noteiktās tiesības, esam nodrošinājuši to, ka patērētāji var sevi aizstāvēt un pakalpojumu sniedzējiem nav pārmērīgas varas. Tas ir ļoti svarīgs jautājums.
(PL) Priekšsēdētājas kundze! Cilvēki baidās, ka tādi pasākumi kā telekomunikāciju tiesību aktu pakete ierobežo viņu brīvību. Esmu saņēmis simtiem vēstuļu par šo jautājumu un ne tikai no Polijas. Citēšu vienu no tām: "Eiropas Parlaments ierosina veikt izmaiņas tiesību aktā, kas ietekmēs manu piekļuvi internetam un kas var ierobežot vai radīt ierobežojošus apstākļus atsevišķu interneta lapu un vietņu izmantošanai. Eiropas Parlamenta ierosinātās izmaiņas tiesību aktos ļaus manam interneta pakalpojumu sniedzējam piedāvāt man ierobežotus vai uz nosacījumiem balstītus pakalpojumus. Es baidos, ka šādas izmaiņas nogalinās internetu un var radīt nevēlamas sekas Eiropas Savienības ekonomikai.”
Telekomunikāciju tiesību aktu pakete ar tajā paredzēto tīkla attīstību ir būtisks ieguldījums Eiropas Ekonomikas atveseļošanas plānā. Telekomunikāciju tiesību aktu pakete ir būtisks ieguldījums patērētāju tiesību un iespēju nostiprināšanā, jo tās var izmantot arvien lielāks cilvēku skaits. Tomēr telekomunikāciju tiesību aktu pakete ir arī būtisks ieguldījums sabiedrības attīstībā. Tā nodrošina visiem eiropiešiem ne tikai piekļuvi pakalpojumiem un jaunus līdzekļus mūsu tiesību un pienākumu ievērošanai, bet arī līdzsvaru, ko panāk regulatīvā iestāde - līdzsvaru starp valsts regulējuma līmenī pieejamo kompetenci un tāda instrumenta piešķiršanu Eiropai, ar ko izveidot īsteni iekšēju tirgu telekomunikāciju nozarē.
(SV) Paldies, komisāres kundze! Mums ir vajadzīga lielāka saskaņotība elektronisko sakaru jomā un skaidrāki un vienkāršāki tiesību akti, un šai saskaņotībai ir jāveicina labi funkcionējošs iekšējais tirgus. Galvenais mērķis ir palielināt konkurenci, kuras rezultāts galalietotājiem būs lielāka izvēle, zemākas cenas un labāka kvalitāte. Lai tas izdotos, ir rūpīgi jāapsver daudzas atšķirīgas intereses un jāpanāk piemērots līdzsvars. Telekomunikāciju tiesību aktu paketi nedrīkst - un tā nav tam paredzēta - izmantot krimināltiesību vai soda sankciju nolūkā un dalībvalstu procesuālo tiesību ietekmēšanai. Centrālajam elementam ir jābūt konkurences uzlabošanai. Visiem pilsoņiem ir jāvar panākt savas lietas izskatīšanu tiesā, to nedrīkst atstāt komerciālu spēku varā. Tādēļ es ceru, ka mani kolēģi deputāti šoreiz atbalstīs šo kompromisu.
Ar privātumu saistītā problēma parādās komerciālajos tiesību aktos un tiesību aktos par datu uzglabāšanu, par pārredzamību, kā arī krimināltiesībās. Eiropas Savienība vēl nav atradusi kopēju pieeju ar kopējiem principiem, ko var piemērot visām trim jomām, un, lai izvairītos no ilgstošām pretrunām ar tiesību aktiem, būs jāveic kopējs novērtējums. Nākotnē mūs joprojām gaida izaicinājums - panākt līdzsvaru starp policijas, pārredzamības atbalstītāju, cilvēku, kas vēlas aizsargāt datus, un, protams, IT uzņēmumu interesēm.
Paketē, par ko šodien balsosim, ir iekļauti nosacījumi, kas ved tieši tādā virzienā, kādu varētu vēlēties telekomunikāciju tirgus attīstībai, un tas notiek vecmodīgā veidā un par labu ikvienam - Eiropas regulējums, kas uzticēts Eiropas Elektronisko sakaru regulatoru organizācijai (EESRO) ar jaukta finansējuma sistēmu un bez veto tiesībām; līdzsvars starp konkurenci un jaunu ieguldījumu nepieciešamību - funkcionālā nošķiršana, kas attiecas tikai uz ārkārtas gadījumiem; vēlme koncentrēt uzmanību uz sabiedriskajiem pakalpojumiem radiofrekvenču spektra pārvaldībā; jauni pakalpojumi; jauna piekļuves brīvība; un ar īpašu Harbour kunga nopelnu - ievērojama patērētāju tiesību palielināšana. Man tikai ir žēl, ka ir noraidīts must carry noteikums.
Francijai šis dokuments ir lieliski līdzsvarots un labs kompromiss - es to saku saistībā ar apkaunojošajiem pretrunīgajiem grozījumiem - , piedāvātais galarezultāts, manuprāt, ir inteliģents, jo ļauj ievērot tiesības uz intelektuālo īpašumu internetā, nepārkāpjot brīvību tam piekļūt. Internetā šīs jomas tiesību akti ir jāpiemēro tāpat kā citu jomu noteikumi. Virtuālā pasaule nav pasaule, kurā nav likumu, un tā nedrīkst būt atkarīga tikai no reklāmas varas, ko ievieš operatori un piekļuves internetam nodrošinātāji. Tādēļ es piekrītu Trautmann kundzes viedoklim. Kompromiss nodrošina darba ņēmējiem, māksliniekiem un interneta lietotājiem vienlīdzīgas tiesības, un tas ir labi.
Kamēr runājam par datu paketēm, ļaujiet man pievērsties jautājumam par tīkla neitralitāti. Es domāju mums jāpiekrīt, ka ir vajadzīga zināma tīkla pārvaldība. Kad uzņēmumi uzbūvē lielākas caurules, citi uzņēmumi atnāk un šīs caurules piepilda, un tas var izraisīt piesārņojuma problēmas. Kurš pirms dažiem gadiem būtu iedomājies, ka mums kādreiz būs tādi pakalpojumi kā BBC iPlayer vai portāls YouTube? Tādēļ ir svarīgi, lai operatori var savus tīklus pārvaldīt. Ideja "pirmā pakete iekšā, pirmā pakete ārā” var izrādīties neizdevīga, jo īpaši tad, ja neatliekamās palīdzības dienesti tiek ignorēti transporta sastrēgumu dēļ.
(SV) Liels paldies, priekšsēdētājas kundze! Atvainojiet, ka es nedaudz novēlojos. Es gribētu sākt, sakot, ka, manuprāt, ir svarīgi norādīt, ka tāda telekomunikāciju tiesību aktu pakete, kāda šobrīd gaida balsojumu, ir ļoti laba. Tā nostiprina konkurenci un lietotāju tiesības, un ir būtiski to uzsvērt, jo domāju, ka tas šajās debatēs bieži tiek aizmirsts. Mēs koncentrējamies gandrīz tikai uz detaļām un pēc tam reizēm nepievēršam uzmanību kopējai situācijai, bet telekomunikāciju tiesību aktu paketes būtība galu galā ir nostiprināt konkurenci un lietotāju tiesības.
Tomēr šobrīd internetā pastāv daudzi apdraudējumi mūsu pilsoniskajām brīvībām un tiesībām, kā arī atklātai un brīvai interneta struktūrai. Tie nekad nav bijuši tik skaidri, kā debatēs par to, vai mums jāatslēdz lietotāju piekļuve internetam bez lietas izskatīšanas tiesā vai nē. Es ļoti lepojos, ka mēs šeit, Parlamentā, esam vienojušies, ka uzskatām šādu rīcību par nepieņemamu. Nedrīkst bloķēt cilvēku piekļuvi internetam, ja lietu nav izskatījusi tiesa. Tas ir būtiski, jo tas ir ļoti nopietns pilsonisko brīvību un tiesību ierobežojums. Tas arī "apgriež kājām gaisā” juridiskos principus tādā veidā, kā mēs nekad nepiekristu citās jomās. Mēs neaizliedzam cilvēkam, kurš nozadzis riteni, lietot ceļus. Tādēļ esmu gandarīts, ka mēs rīt teiksim skaidru "nē” šādam priekšlikumam.
Es gribētu uzsvērt, ka runa nav par patvaļīgu interneta bloķēšanu. Mēs nevaram slēgt portālu YouTube, kā tika izdarīts Turcijā, jo tajā acīmredzami tika apvainots Atatürk kungs. Mēs nevēlamies tādu situāciju kā Ķīnā. Protams, tīmekļa vietnes nedrīkst uz labu laimi slēgt politisku iemeslu dēļ. Tomēr es gribētu skaidri pateikt, ka pilsoņiem nedrīkst būt neierobežotas tiesības uz neierobežotu un nelikumīgu lejupielādi! Tas nav šeit apspriežams jautājums. Tomēr mums ir jānodrošina - un tas ir līdzsvars, ko meklējam un kas vēl jāatrod -, lai mākslinieciskā satura radītāji, kuru darbi parādās internetā, tiek godīgi atalgoti. Mums tam ir vajadzīgs jauns modelis. Tas nav Francijas modelis. Mēs vēlamies tieisku atrunu, tiesas lēmumu par pamattiesībām. Tomēr mums zināšanu sabiedrībā joprojām jāatrod jauns sociālais kompromiss starp autortiesībām un pamattiesību aizstāvību.
Viens no jautājumiem attiecās uz ieguldījumiem nākamās paaudzes piekļuves tīklos, nodrošinot, lai telekomunikāciju operatori saņem godīgu peļņu no ieguldījumu atdeves, pienācīgi ņemot vērā iesaistīto risku. Saskaņā ar pašreizējiem noteikumiem vairāki uzņēmumi tagad var dalīt ieguldījumu risku. Jaunie noteikumi to apstiprina un vienlaikus nosaka, ka ir jāsaglabā efektīvi konkurences un nediskriminācijas noteikumi. Tas ir ļoti svarīgi. Es vēlos to uzsvērt, jo reizēm dzirdu tikai pusi no stāsta, taču praksē ir jāīsteno viss stāsts par ieguldījumiem.
Nākamais jautājums attiecas uz datu aizsardzības pārkāpumiem. Operatoriem ir jāuzņemas atbildība, kas izriet no šī milzīgā informācijas apjoma apstrādes un uzglabāšanas. Tādēļ jaunie nosacījumi pirmoreiz Eiropas Savienības tiesībās paredz pienākumu ziņot par personas datu aizsardzības pārkāpumiem. Tas nozīmē, ka sakaru nodrošinātājiem būs jāinformē iestādes un to klienti par drošības pārkāpumiem, kas ietekmē to personas datus. Pie tam noteikumi par privātumu un datu aizsardzību tiek nostiprināti tādās jomās kā sīkdatņu un līdzīgu ierīču izmantošana. Interneta lietotāji būs labāk informēti par to, kas notiek ar viņu personas datiem, un viņiem būs vieglāk kontrolēt savu personisko informāciju.
Otrs elements attiecas uz atklātāku un neitrālāku internetu patērētājiem. Eiropas Savienības patērētājiem būs lielākas iespējas nekā jebkad agrāk izvēlēties tiem pieejamos konkurējošos platjoslas pakalpojumu sniedzējus. Interneta pakalpojumu sniedzēju rīcībā ir spēcīgi instrumenti, kas viņiem ļauj internetā atšķirt dažādus datu pārraides veidus, piemēram, balss vai vienādranga saziņu. Lai gan datu plūsmas pārvaldība var veicināt augstas kvalitātes pakalpojumu attīstību un var palīdzēt nodrošināt drošus sakarus, šīs tehnikas iespējams izmantot arī, lai samazinātu sakaru vai citu pakalpojumu kvalitāti līdz nepieņemami zemam līmenim. Tādēļ saskaņā ar jaunajiem ES noteikumiem, valsts telekomunikāciju iestādes drīkstēs noteikt minimālo tīkla pārraides pakalpojumu kvalitātes līmeni, lai veicinātu tīkla neitralitāti un Eiropas pilsoņu brīvības, kas saistītas ar tīklu.
Ceturtais elements, ko es gribētu uzsvērt, ir tiesību piekļūt internetam atzīšana. Jaunajos noteikumos tiek skaidri atzīts, ka piekļuve internetam ir tādas pašas pamattiesības kā vārda brīvība un brīvība saņemt informāciju. Tādēļ noteikumos paredzēts, ka, veicot jebkādus pasākumus saistībā ar piekļuvi pakalpojumiem un lietotnēm un to izmantošanu, ir jāievēro fizisku personu pamattiesības un brīvības, tostarp tiesības uz privātumu, vārda brīvību un piekļuvi informācijai un izglītībai, kā arī taisnīgai tiesai.
Vēl viens apsvērums, kas, manuprāt, ir svarīgs ir tas, ka pati interneta telpa - elektroniskie sakari un nozare kopumā - ir plaukstoša un dinamiska nozare, kas attīstās. Mūsu, regulatoru, uzdevums ir ļaut šai dinamikai, novatorismam turpināties. Mēs izveidojam tiesisko regulējumu, lai nodrošinātu, ka patērētāji to var izmantot, lai piešķirtu viņiem tiesības saņemt informāciju par šiem pakalpojumiem, lai ļautu viņiem to izmantot - tas ir būtiski. Taču internets nav tik plaukstoša vide - un, ņemot vērā e-pastus, ko saņēmāt par šo priekšlikumu, jūs esat redzējuši, cik dinamisks tas ir -, tas nav tāds tādēļ, ka esam ierobežojuši darbības internetā, tas nav tāds tādēļ, ka esam ieviesuši jaunus uzņēmējdarbības modeļus. Mēs esam ierobežojuši lietas, ko paveikuši cilvēki. Mēs gribam, lai pievienojas jauni dalībnieki, mēs gribam, lai pievienojas maza lieluma uzņēmumi, mēs gribam, lai pievienojas lieli uzņēmumi, mēs vēlamies ieguldījumus.
Es gribētu teikt, ka balsojot par šo telekomunikāciju tiesību aktu paketes kompromisu, mūsu Parlaments paudīs skaidru izvēli - izvēli par labu regulētam tirgum, nevis neregulētai konkurencei. Tas arī apliecina stratēģiju, noderīgu attīstības stratēģiju krīzes situācijā, kura sagatavo Eiropas sabiedrību digitālajam laikmetam. Šis balsojums arī ļaus nodrošināt līdzsvaru starp dalībvalstu tiesībām un Komisijas pilnvarām un, pateicoties nediskriminācijas klauzulām, starp vecajiem operatoriem un jaunpienācējiem, taču balsojums atspoguļos arī to, ka pats Eiropas Parlaments ir panācis progresu, izmantojot savas koplēmuma pilnvaras, jo īpaši par sabiedrisku resursu uzskatītā radiofrekvenču spektra iedalīšanas politikā, un vēlreiz paužot atbalstu apraides organizācijām un dienestiem.
Pierādīt, ka Hadopi būtu neatkarīga un taisnīga tiesa, nozīmētu paredzēt šai augstajai pārvaldei visus pienākumus, kas jāievēro tiesnesim - tiesības uz aizstāvību, tiesu, kurā uzklausa abas puses, un publicitāti. Protams, tādējādi tiktu izraisīta sistēmas, kas - kā to neapstrīdami dara Francijas tiesību akti - paļaujas uz apsūdzību un sodu datorizāciju un masveidīgu apstrādi, sabrukšana. Tādēļ es aicinu Eiropas Komisiju ievērot īpaši lielu piesardzību, šīs telekomunikāciju tiesību aktu paketes pārņemšanā.
Eiropas Savienības telekomunikāciju nozares tiesisko regulējumu izveidoja 1990. gados ar mērķi liberalizēt vietējos tirgus, kur dominēja valsts monopoli. Pa šo laiku mēs esam pieredzējuši revolucionāras tehnoloģiskas pārmaiņas mobilās telefonijas un interneta attīstībā. Reformu projekti tiesību aktiem, ar ko reglamentē telekomunikāciju tirgu ES, par kuriem rīt balsos Parlaments, ir izveidoti, lai pielāgotu ES tiesību aktus šīm pārmaiņām, piemēram, uzlabojot lietotāju pozīcijas elektronisko pakalpojumu tirgū.
Es personīgi uzskatu, ka piekļuve internetam ir nozīmīgs faktors, kas atbalsta izglītības procesu un parāda, ka cilvēki var izmantot savu vārda brīvību un ka viņiem ir piekļuve informācijai un darba tirgum. Interneta lietotājiem nedrīkst liegt vai ierobežot piekļuvi internetam, ja nav saņemts iepriekšējs kompetentas tiesas lēmums. Tādēļ es stingri uzskatu, ka mums ir jāatjauno divi svarīgākie grozījumi - Grozījums Nr. 138 un Grozījums Nr. 166, ko 2008. gada septembrī Parlaments pieņēma pirmajā lasījumā. Šie grozījumi atjaunotu garantiju, ka tiks ievērotas lietotāju tiesības, noteiktu par pienākumu uzraudzīt vietējos regulatorus un padarītu nelikumīgu pilsoņu piekļuves lietotnēm, pakalpojumiem un internetā publicētajam saturam patvaļīgu bloķēšanu un ierobežošanu.
rakstiski. - (ET) Jaunie noteikumi, kas ierosināti jaunajā telekomunikāciju tiesību aktu paketē palīdzēs regulēt telekomunikāciju tirgu un veicināt patērētāju aizsardzību. Patērētājiem būs ievērojami vieglāk saņemt informāciju no pakalpojumu sniedzēja un pakalpojumu sniedzējus mainīt. Pirmslīguma informācijā ir jānorāda, vai patērētājs ir piesaistīts līgumam uz konkrētu laika periodu. Pie tam pakalpojumu sniedzēji nedrīkst piesaistīt klientus ilgāk par 24 mēnešiem. Tālruņa numura pārnešanai no viena pakalpojumu sniedzēja uz citu ir jānotiek vienas darba dienas laikā. Ir uzlabojusies pakalpojumu sniegšanas pārredzamība, un patērētāji var salīdzināt cenas tīmekļa lapās, turklāt vietējiem operatoriem ir pienākums sniegt pakalpojumus cilvēkiem ar īpašām vajadzībām. Ikmēneša patēriņa apjomam sasniedzot noteiktu līmeni, patērētāji var lūgt noteikt maksimālās cenas līmeni. Ja pakalpojuma sniedzējs internetā netīši izpauž privātpersonas personas informāciju, par šādu notikumu ir pienācīgi jāinformē attiecīgā persona.
(CS) Es balsoju pret Böge kunga ziņojumu par Eiropas Globalizācijas pielāgošanas fonda resursu piešķiršanu, tāpēc ka, īpaši sakarā ar Austrijas lūgumu, tas saistīts ar ārkārtīgi nesistemātisku pieeju, piešķirot nedzirdēti lielu atbalstu katrai personai. Ja ir nepieciešams individuāls atbalsts uz noteiktu laiku, lai palīdzētu darba ņēmējiem, kuri ir cietuši globalizācijas izraisītās darba vietu samazināšanas dēļ, tad šādam atbalstam jābūt saistītam ar faktiskām individuālām vajadzībām un patieso ekonomisko situāciju. Tomēr tā nenotiek, tieši pretēji, šī atbalsta noteikšanas pamatā ir nejaušība un patvaļība. Tāpēc, manuprāt, ir jānosaka stingri kritēriji. Šāda līdzekļu izmantošana nav nekāds problēmas risinājums, bet gan nodokļu maksātāju naudas izniekošana.
Tomēr mums jāparaugās arī uz savu valstu robežām un jāpavēro, kā mēs paši radām šķēršļus tam, lai atvieglotu tirdzniecību ar nabadzīgākajām valstīm. Bieži vien nabadzīgākās valstis uzskata, ka tirdzniecības noteikumi ir nesamērīgi attiecībā pret tām, tās redz kopējo lauksaimniecības politiku, kokvilnas subsīdijas, sanitāros un fitosanitāros standartus, kā arī augstākus importa tarifus ES. Ir svarīgi parādīt, ka tirdzniecības sistēma ir patiesi atvērta un ka mēs palīdzam nabadzīgākajām valstīm, cik spējam, lai tajās tiktu izskausta nabadzība.
Priekšsēdētāja kungs, ja vēlamies mazināt nabadzību pasaulē, mums ir jāpaplašina globālā tirdzniecība. Ja pasaules pašreizējās finanšu krīzes dēļ mēs turpināsim dzīvot saskaņā ar protekcionisma principu, tad vienīgais, ko panāksim, ir tas, ka aizkavēsim iespēju miljoniem cilvēku izkļūt no nabadzības un miljoni cilvēku mirs. Ja tūlīt pat nepieņemsim šo izaicinājumu un neparaudzīsimies tālāk par krīzi, mēs atstāsim aiz sevis šausmīga proporcionālā sadalījuma radītās sekas un miljards cilvēku nespēs dzīvot.
Nav vēlams, lai šis fonds aizstātu to palīdzību, ko varētu sniegt dalībvalstis. Ja tiktu ierosināts izmantot šo fondu, lai palīdzētu darba ņēmējiem Lielbritānijā, tad, protams, es šo ierosinājumu atbalstītu. Tāpēc man nelabprāt jāatbalsta arī ierosinājums ar šī fonda starpniecību palīdzēt darba ņēmējiem Zviedrijā, Holandē un Austrijā. Ja balsojums būtu negatīvs, tad nauda netiktu atgriezta nodokļu maksātājam. To paturētu ES un izlietotu, iespējams, tādam mērķim, kas šādu atbalstu būtu mazāk pelnījis.
Šādas situācijas notiek ļoti strauji, tāpēc lēmumu pieņēmējiem ir rūpīgi jāpārdomā Eiropas ekonomiskais un sociālais modelis, kā arī tā ilgtspējīgums un nākotne. Šādas situācijas liecina arī par to, ka katrā ziņā ir jāveicina jaunu kvalitatīvu darba vietu radīšana. Lai to paveiktu, mums jāsniedz palīdzība, jālikvidē šķēršļi un jāizbeidz nepamatota vilcināšanās attiecībā pret tiem, kuri joprojām vēlas uzņemties risku dibināt jaunus uzņēmumus un iesaistīties inovatīvos projektos, neraugoties uz grūtībām.
Trīs gadus pēc fonda izveides 2006. gadā un ņemot vērā pašreizējo globālo ekonomisko un finanšu krīzi, bija jāatvieglo noteikumi, ar kuriem reglamentē šī Eiropas fonda izmantošanu. Patlaban šie efektīvākie un ātrākie pasākumi tiek īstenoti Zviedrijā, Austrijā un Nīderlandē, un es ar nepacietību gaidu to brīdi, kad visām ES dalībvalstīm tiks dota labāka piekļuve šim finansējumam. Saskaņā ar pamatnoteikumiem 2007.-2013. gadam maksimālā summa, ko no šī fonda var izmantot gadā, ir EUR 500 miljoni, tomēr šos resursus vajadzētu izmantot pilnā apmērā, un patlaban tas nenotiek.
Zviedru, austriešu un holandiešu darba ņēmēji tiek upurēti globalizācijas vārdā. Mēs atkārtoti viennozīmīgi nostājāmies pret šī fonda pamata filozofiju, kuras dēļ darba ņēmēji Eiropā tiek padarīti par tik vien kā "pielāgojamiem mainīgajiem”, kas nodrošina nekad neapšaubītas sava veida neoliberālās globalizācijas gludu funkcionēšanu. Patlaban vispārējās Eiropas pilsoņu intereses aizstāj tādu gigantu intereses kā ASV uzņēmums "Ford”, kura īpašumā patlaban ir arī "Volvo Cars” un kurš 2009. gada trešajā ceturksnī guva gandrīz USD 1 miljardu peļņu, vai "Aviva”, "Axa” un "BalckRock”, kas ir galvenie "Heijmans NV” akcionāri. Fonds sekmē šādu laupīšanu.
Eiropas Savienība ir telpa, kurā valda solidaritāte. Tas arī ir Eiropas Globalizācijas pielāgošanas fonda idejas pamatā. Fonds sniedz būtisku atbalstu bezdarbniekiem un tiem, kas zaudējuši darbu sakarā ar uzņēmumu pārvietošanu globalizācijas dēļ. Jo īpaši būtiski tas ir tad, kad apzināmies, ka aizvien vairāk uzņēmumu tiek pārvietoti, tajos izmanto mazāku darbaspēka izmaksu sniegtās priekšrocības, kā tas notiek dažādās valstīs, īpaši Ķīnā un Indijā, bieži vien par sociālā, darba un vides dempinga cenu.
Jau atkal globalizācijas seku novēršanai būs jāizmanto Eiropas Globalizācijas pielāgošanas fonds (EGF). Diemžēl šoreiz globalizācija smagi skārusi arī Štīrijas pavalsti. Deviņos dažādos uzņēmumos kopumā 744 personas ir zaudējušas darbu pēdējo dažu mēnešu laikā, tāpēc Štīrijas pavalsts ir lūgusi ES palīdzību. Tāpat kā iesniedzot iepriekšējos pieteikumus, arī šajā gadījumā viss ir rūpīgi pārbaudīts, un esmu gandarīts, ka Štīrijas ļaudis atbilst visām prasībām. Īpaši pašreizējā finanšu un ekonomiskajā krīzē šis ir vēl viens nepārprotams atgādinājums par globalizācijas radītajām negatīvajām sekām.
Sakarā ar pašreizējo situāciju finanšu tirgos mums ir jāatbalsta daudzi miljoni cilvēku, kas pēdējā gada laikā zaudējuši darbu. Protams, runa nav tikai par palīdzību saistībā ar darba meklējumiem; es runāju arī par to, ka ir jāizmanto darba tirgus elastīgums, ir jāpalīdz darba ņēmējiem iegūt jaunu kvalifikāciju un ir jāorganizē piemērota apmācība, piemēram, datorapmācība, kā arī jāsniedz konsultācijas profesionālās izaugsmes jautājumos. Lielākā daļa Eiropas Globalizācijas pielāgošanas fonda līdzekļu būtu jānovirza uzņēmējdarbības veicināšanai un pašnodarbināto atbalstīšanai, jo pēc darba zaudēšanas cilvēki, veidojot savu uzņēmumu, var radīt ienākumus, uzturēt finanšu stabilitāti un attīstīties.
Komisija uzskata, ka štatu samazināšana "Volvo Cars” rada "būtisku negatīvu ietekmi uz vietējo un reģionālo ekonomiku” Zviedrijas rietumu daļā. "Volvo Cars” ir ļoti nozīmīgs darba devējs Zviedrijas rietumu daļā. Ja Eiropas Parlaments nerīkosies, smagi cietīs "Volvo Cars” darbinieki un piegādātāji. Pastāv liels sociālas marginalizācijas un pastāvīgas izslēgšanas risks, un to mēs, liberāļi, nevaram pieņemt. Mēs viennozīmīgi jūtam līdzi visiem tiem, kas zaudējuši darbu, un mēs priecātos, ja šīm personām tiktu piedāvāta apmācība.
Mūsu nostāju attaisno arī pats ziņojums, kurā uzsvērts, ka "acīmredzamajam maksājumu palēninājumam salīdzinājumā ar gaidāmo tempu ir dažādi iemesli, atkarībā no attiecīgās dalībvalsts. Pirmkārt, pašreizējā ekonomiskā situācija dažviet ir radījusi grūtības nodrošināt valstu līdzfinansējumu. Otrkārt, tas, ka lauku attīstība 2009. gadā ir lēnāka nekā attiecīgajā gadā iepriekšējā plānošanas periodā, ir skaidrojams ar konkrētu programmu vēlo apstiprināšanu, kā arī -Rumānijas un Bulgārijas gadījumā - iepriekšējas pieredzes trūkumu lauku attīstības programmu īstenošanā”.
Es balsoju pret šo priekšlikumu, jo kopumā tas sekmē tirgu liberalizāciju un tādas tirdzniecības sistēmas izveidi, kas kaitē nabadzīgajām un jaunattīstības valstīm, kā arī neizrāda nekādas patiesas bažas par planētas vides vajadzībām. Manuprāt, ir jānoraida tirdzniecības liberalizācija un tās katastrofālās sekas, kas radījušas pašreizējo finanšu, ekonomikas un klimata krīzi, kā arī krīzi pārtikas apritē, kuru dēļ tiek zaudētas darbavietas un tiek sekmēta nabadzība un deindustrializācija. Es balsoju pret rezolūciju arī tāpēc, ka tā pilnībā neaizstāv valdību tiesības aizsargāt spēju reglamentēt un sniegt pamata pakalpojumus, īpaši sabiedrisko labumu un pakalpojumu jomās, piemēram, veselības, izglītības, kultūras, komunikācijas, transporta, ūdens un elektroapgādes jomā.
Es balsoju pret kopējo priekšlikumu rezolūcijai par Dohas attīstības programmas perspektīvām pēc PTO septītās ministru konferences. Tā rīkojos, ņemot vērā vispārējo perspektīvu, jo šai rezolūcijai acīmredzami trūkst vīzijas par attīstības sekmēšanu un cieņu pret jaunattīstības valstīm, tomēr galvenokārt tā rīkojos tāpēc, ka, lai gan ir būtiski veiksmīgi noslēgt Dohas sarunu kārtu, to tomēr nedrīkst darīt par jebkādu cenu. Starptautiskajā tirdzniecībā ir jāievēro Eiropas senā tradīcija sadarboties ar nabadzīgākajām valstīm. Turklāt, runājot par lauksaimniecību un pakalpojumu liberalizāciju, es neatbalstu šajā rezolūcijā ierosināto pieeju, jo vairāk tāpēc, ka netika pieņemti visi grozījumi, kas tika izstrādāti līdzsvara nodrošināšanai šajā redakcijā. Piemēram, vienošanās par sarunu paātrināšanu saistībā ar pakalpojumu nozari (lai sasniegtu plašāku liberalizāciju) tika pilnīgi noraidīta.
Es atbalstu to, ka Eiropas Savienība uzņemas vadošo lomu pašreizējās sarunās ar PTO, lai varētu noslēgt Dohas sarunu kārtu, vienlaikus atceroties par jaunajiem globālajiem izaicinājumiem, piemēram, klimata pārmaiņām, drošību, kā arī suverenitāti pārtikas apgādē. Es ceru, ka tā visa rezultātā radīsies jaunas tirgus iespējas un tiks izstrādāti stingrāki daudzpusējās tirdzniecības noteikumi, tādējādi ar tirdzniecību veicinot ilgtspējīgu attīstību. PTO varētu labāk tikt galā ar globalizāciju. Tomēr es apzinos, ka pašreizējā ekonomiskajā krīzē PTO pieņemtie noteikumi un saistības lielā mērā liedz tās locekļiem īstenot tirdzniecības ierobežojumus, un tādēļ tie īsteno ekonomikas atveseļošanas pasākumus.
Noraidot mūsu ierosinātos grozījumus, tika noraidītas būtiskas izmaiņas sarunās, kurās par prioritāti tiktu izvirzīta attīstība un sociālā stāvokļa uzlabošana, tādu darbavietu radīšana, kurās tiek ievērotas tiesības, kā arī cīņa pret badu un nabadzību. Nožēlojami, ka par galveno prioritāti netika izvirzīta "nodokļu paradīžu” atcelšana, pārtikas aprites suverenitātes un nekaitīguma veicināšana, kvalitatīvu sabiedrisko pakalpojumu sniegšanas atbalstīšana, kā arī cieņa pret valdību tiesībām saglabāt ekonomiku un sabiedriskos pakalpojumus, īpaši tādās jomās kā veselība, izglītība, ūdens apgāde, kultūra, komunikācijas un energoapgāde.
Nē, globāla brīvā tirdzniecība nav risinājums pašreizējai krīzei. Tieši pretēji, tas ir viens no tās galvenajiem cēloņiem. Jau no paša sākuma pārrunas Dohas sarunu kārtā nav bijušas stabilas un būtiskas problēmas dēļ viens gads ir pagājis sastingumā, proti, sistēma ir sasniegusi pieļaujamās robežas attiecībā pret visiem - neatkarīgi no tā, vai runa ir par attīstītajām, jaunattīstības vai neattīstītām valstīm, kā starptautiskā žargonā dēvē valstis, kuras skārusi nabadzība un kuras ir spiestas integrēties sevišķi konkurētspējīgā pasaules tirgū, kas tās aprij. Eiropā mēs dzīvojam saskaņā ar paradoksu, ko mums uzspiež pseidoelite, kas pār mums valda un vēlas, lai mēs visi būtu vienlaikus bagāti un nabagi: nabagi, lai mēs būtu nepietiekami atalgoti un vēlētos cīnīties tirgus karā, kurā mūs nostāda pret tādām valstīm, kurās samaksas līmenis ir zems; savukārt bagāti, lai mēs varētu patērēt lētās un bieži vien nekvalitatīvās importa preces, kas ieplūst mūsu tirgos.
Es ceru, ka, pateicoties Dohas attīstības sarunu kārtai, tiks izveidotas godīgas un taisnīgas tirdzniecības attiecības. Tāpēc es atbalstu savas politiskās grupas iesniegtos grozījumus, kuri izstrādāti nolūkā uzlabot šo rezolūciju, lai stiprinātu ar attīstību saistītās prasības, pieprasītu sabiedrisko pakalpojumu neapšaubīšanu sarunās par pakalpojumiem, attiecībā uz industriāliem tarifiem pieprasītu atzīt nepieciešamību ņemt vērā katras valsts attīstības līmeni, nevis negaidīti atvērt šīs nozares konkurencei un, visbeidzot, saglabātu īpašu un atšķirīgu noteiktu produktu veidu apstrādi lauksaimniecības nozarē.
Brīvā tirgus fundamentālisms pastāvēja trīsdesmit gadus, un nu globālo ekonomiku ir piemeklējusi smagākā krīze kopš Lielās depresijas 20. gadsimta trīsdesmitajos gados. Pasaules Tirdzniecības organizācijas neoliberālā programma, kurā ietverta ierobežojumu atcelšana, kā arī liberalizācija un privatizācija pakalpojumu sniegšanas jomā, ir vairojusi nabadzību lielākajai daļai pasaules iedzīvotāju gan jaunattīstības, gan arī industriāli attīstītās valstīs. Mana grupa vienmēr ir iestājusies pret tirdzniecības liberalizāciju un tās postošajām sekām, kas ir viens no pašreizējās ekonomiskās, klimata un pārtikas aprites krīzes iemesliem.
Tomēr, ja tirdzniecības partneru attīstības stadijas ir pārāk atšķirīgas, bieži vien tas negatīvi ietekmē abas puses. Dažos gadījumos, kad jaunattīstības valstu tirgus ir ticis pilnībā atvērts industriāli attīstīto valstu eksportam, vietējā ekonomikas struktūra ir sabrukusi, vairojot iedzīvotāju nabadzību, un tāpēc aizvien vairāk cilvēku vēlas pārcelties uz Rietumvalstīm. Savukārt Eiropa ir pārpludināta ar lētām precēm no Tālajiem Austrumiem, kuru ražotāji bieži vien netaisnīgi izmanto darba ņēmējus. Vietējā ražošana ir tikusi pārcelta vai slēgta, tādējādi radot bezdarbu Eiropā. Tāpēc, raugoties no šāda aspekta, daži tirdzniecības šķēršļi, piemēram, pārtikas suverenitātes saglabāšana Eiropā, ir pilnīgi saprotami. Nedrīkst piemirst, ka pašreizējā finanšu un ekonomikas krīzē būtiska nozīme bija pakalpojumu liberalizācijai finanšu tirgos. Tomēr rezolūcijas priekšlikumā pausts atbalsts liberalizācijas procesa turpināšanai un lielākas lomas piešķiršanai PTO jaunas vispārējas ekonomikas tiesiskās politikas ietvaros, tāpēc es balsoju pret.
Es šodien balsoju pret rezolūciju par Dohas attīstības programmu, jo iebilstu pret jebkāda veida sabiedrisko pakalpojumu liberalizāciju. Īpaši runāju par ūdensapgādes liberalizāciju, pakalpojumiem veselības jomā un enerģētikas nozarē. Sabiedrības kohēzijas nodrošināšanai ir būtiski, ka sabiedriskie pakalpojumi ir pieejami visiem pilsoņiem. Tiem jābūt kvalitatīviem un saskaņā ar universāluma principu, un, kas vēl būtiskāk, tiem jābūt par pieejamu cenu. Šajā sakarā valsts iestādēm jādod ievērojama rīcības brīvība un plašas iespējas šo pakalpojumu veidošanai.
Šajā globalizācijas laikmetā efektīva tirdzniecības reglamentēšanas sistēma ir svarīgāka kā jebkad. Šis uzdevums ir jāpilda Pasaules Tirdzniecības organizācijai, kas 1995. gadā tika izveidota VVTT vietā. Kā norādīts kopējā priekšlikuma rezolūcijā, kas iesniegts saskaņā ar Parlamenta tiesībām un kuru es šodien atbalstīju, PTO ir būtiska loma sekmīgākā globalizācijas pārvaldīšanā un vienmērīgākā tās radīto priekšrocību sadalē. Protams, protekcionisma atbalstītāji, kas vēlas vērsties pret sevi, pieņem nepareizu lēmumu, padarot PTO par nāvējošu nekontrolētas liberalizācijas ieroci. Pašreizējais šīs Apvienoto Nāciju Organizācijas iestādes ģenerāldirektors Pascal Lamy 1999. gadā norādīja, kādā virzienā mums jādodas, proti, kontrolētas globalizācijas virzienā.
Lai mēs varētu doties šajā virzienā, Eiropas Parlaments ierosina īstenot dažus praktiskus risinājumus: nodrošināt mazāk attīstītām valstīm pilnīgu beznodokļa un bez-kvotu piekļuvi tirgum, panākt sekmīgu Dohas sarunu kārtu iznākumu jaunattīstības valstīm, ievērot prasības attiecībā uz vides un sociāliem standartiem, kā arī dot Komisijai pilnvaras pārraudzīt lauksaimniecības jomu. To ierosinot, mēs norādām arī uz to, ka Eiropas Savienībai par prioritāti ir jāizvirza tās politiskie mērķi, nevis tikai jākoncentrējas uz mērķiem tirdzniecībā.
Es ar prieku atzinīgi vērtēju rezolūciju par PTO, jo patlaban tā ir īpaši liela problēma. Šī krīze ir globāla, tāpēc mūsu visu interesēs ir pēc iespējas ātrāk no tās izkļūt. Manuprāt, viens no veidiem, kā efektīvi mazināt krīzi, ir paplašināt tirdzniecību pasaulē. Ir vienkāršāk reformas ekonomikā atstāt tikai reģionālā vai valstu līmenī, tomēr ilgtermiņā tas nav labākais veids krīzes pārvarēšanai, jo tās apjoms ir globāls un tās novēršanai nepieciešami kopēji pasaules mērogā izmantoti instrumenti. Tāpēc mums jādara viss iespējamais, lai paātrinātu sarunas ar Pasaules Tirdzniecības organizāciju, jo tādā veidā varam nodrošināt tirgus liberalizāciju. Vienlaikus mums jāpieņem saprātīgi konkurētspējas principi. Tajos īpaši liela nozīme ir produktu kvalitātes standartiem un ražošanas apstākļiem, tostarp saistībā ar cīņu pret klimata pārmaiņām un CO2 emisiju samazināšanu. Rūpīga pieeja nepieciešama attiecībā pret tādām īpaši jutīgām precēm kā, piemēram, lauksaimniecības un pārtikas produkti. Nākotnē mums vajadzētu padomāt par to, vai vienlaikus ar lauksaimniecības produktu tirdzniecības liberalizāciju PTO ietvaros pasaules līmenī tādā pašā līmenī nevajadzētu ieviest arī dažu lauksaimniecības politikas elementu standartizāciju. Jāņem vērā lauksaimniecības nozares īpašā būtība - atkarība no klimata apstākļiem, ar pārtikas nodrošinājumu saistītā kvalitāte, ražošanas apstākļi, kā arī problēma, kas saistīta ar pārtikas apgādes aizsargāšanu pasaulē. Sarunās ar PTO mums jāizrāda lielāka sapratne citam pret citu un labā griba.
Es balsoju pret šo priekšlikumu, jo tas pilnībā izsaka "terorisma apkarošanas” doktrīnu un politiku, kas joprojām tiek izmantota, lai attaisnotu tiesību un brīvību ierobežojumus un legalizētu saskaņā ar Lisabonas līgumu īstenotos militāros pasākumus un darbības. Galu galā Eiropas Parlaments ir izslēgts arī no līdzdalības likumdošanas aktu izstrādē, kā arī no tādu pasākumu pārbaudes un kontroles, kas saistīti ar personu tiesībām un pretterorisma politiku, tādējādi mazinot tā lomu būtisku jautājumu risināšanā. Visbeidzot, es vēlos uzsvērt, ka, neņemot visu citu vērā, diemžēl tika pieņemts grozījums, kas izkropļo nevalstisko organizāciju būtību, pārvēršot tās par informācijas sniedzējām un dažādo "pretterorisma” drošības dienestu izpausmes līdzekli, nevis par palīgiem tajās sabiedrībās, kurās šīs organizācijas aktīvi darbojas.
Publiska piekļuve dokumentiem ir svarīga, lai nodrošinātu iestāžu demokrātisku kontroli, garantējot šo iestāžu efektīvu darbību, tādējādi vairojot pilsoņu uzticību. Stokholmas programmā Padome atkārtoti apstiprināja pārredzamības nozīmīgumu un aicināja Komisiju rast labāko veidu, lai nodrošinātu pārredzamību lēmumu pieņemšanas procesā, piekļuvē dokumentiem un labā pārvaldībā, ņemot vērā jaunās iespējas, ko nodrošina Lisabonas līgums. Es nešaubos, ka ir jāmaina juridiskais pamats, uz ko balstās regulējums, kas attiecināms uz piekļuvi dokumentiem, turklāt jāmaina arī juridiskais pamatojums, kurā šis regulējums īstenojams, īpaši ņemot vērā Eiropas Savienības institūciju attiecības ar pilsoņiem.
Mēs saprotam, ka ir nepieciešami citi pamatnoteikumi, ar kuriem reglamentēt atbilstību starptautiskajiem tiesību aktiem. Mēs nepieņemam tādu dubultstandartu politiku attiecībā pret trešo valstu valdībām, fiziskām vai juridiskām personām, grupām vai nevalstiskām struktūrām, ko novērtē atbilstīgi Amerikas Savienoto Valstu vai varenāko Eiropas valstu interesēm. Tādu piemēru ir daudz. Minēšu tikai dažus no tiem: Rietumsahāras pretlikumīgā okupācija, Aminatou Haidar un citu saharavi ļaužu aizturēšana Marokā, kā arī Turcijas rīcība pret kurdiem un Kipru.
Es balsoju par rezolūciju, jo mums - Eiropas Parlamenta deputātiem - ir jāizmanto parlamentārā kontrole pār lēmumiem par sankciju piemērošanu pret personām, kuras saistītas ar al-Qaeda un Taliban grupējumiem, kā arī pret personām, kas apdraud tiesiskumu Zimbabvē un Somālijā. Izvēlētais tiesiskais pamats nav pieņemams; mēs lūdzam rīkot apspriedes saskaņā ar vispārējo likumdošanas procedūru un informēt par ANO Sankciju komitejas darba gaitu. Visbeidzot, šajā sakarā es paužu nožēlu par Padomes uzturēto ārkārtīgi administratīvo pieeju, lai gan mēs runājam par pasākumiem, kas saistīti ar indivīdu tiesībām.
rakstiski. - ECR grupa viennozīmīgi atbalsta pasākumus, kas vērsti pret teroristiem Eiropas Savienībā, un jo īpaši uzskata, ka Eiropas Savienības valstu valdībām ir jāsastrādājas, lai novērstu pastāvīgos terorisma draudus. Tomēr šīs rezolūcijas sakarā ECR grupa divu iemeslu dēļ ir nolēmusi atturēties - pirmkārt, mēs iebilstam pret jebkādu likumdošanu, kas mūs virza pretī kopējai Eiropas ārpolitikai un drošības politikai, jo tā vietā vēlamies, otrkārt, lai tiktu uzlabota un pastiprināta koordinācija un sadarbība starp ES un valstu valdībām, un mēs esam dziļi vīlušies par to, ka šī rezolūcija to pietiekami neatspoguļo.
Attiecībā uz uzdotajiem jautājumiem veselais saprāts vedina pievērsties kam vairāk nekā tikai doktrīnu un paziņoto nodomu un to traktējumu atbilstības izvērtēšanai. Senajai parunai par to, ka tas, kurš var izdarīt vairāk, var neapšaubāmi izdarīt arī mazāk, ir arī praktiskas sekas, proti - kāda jēga no tā, ka krimināllietās un teroristu uzbrukumu novēršanā un apkarošanā kompetenta iestāde, kuru iesaista lēmumu pieņemšanas procesā, pēc tam a priori tiek izslēgta no šī procesa laikā, kad tiek apdraudēti arī citi šajā kontekstā būtiski pasākumi, jo ietekmē pilsoņu tiesības?
Ir ļoti svarīgi, lai Lisabonas līguma interpretācija tiesību aktos patiesībā atbilst paredzētajai Parlamenta pilnvaru un kompetences stiprināšanai. Vismaz dažos gadījumos, piemēram, saistībā ar jautājumu, kad tiek apdraudētas pilsoņu tiesības un pretterorisma politika, ir jābūt divkāršam tiesiskajam pamatam. Citos gadījumos, piemēram, Zimbabves un Somālijas sakarā, jāparedz iespējamas apspriedes, kā patiesībā norādīts Štutgartes deklarācijā par Eiropas Savienību, kas arī tika pieminēta šajā jautājumā.
Pēdējos gadus terorisma apkarošanas vārdā ierobežo aizvien vairāk brīvību. Ar SWIFT nolīguma un īpaši Stokholmas programmas starpniecību "pārredzamā persona” kļūst aizvien reālāka. Protams, laikā, kad tiek izmantotas modernās tehnoloģijas, pastāv globalizācija un ES bez robežām, varas iestādēm ir jāsadarbojas un tām attiecīgi jāsagatavojas. Tomēr valstij nav jāpazeminās līdz teroristu līmenim. Mums jādomā tikai par ES un atsevišķo dalībvalstu apšaubāmo lomu CIP pārlidojumu un slepeno ASV cietumu sakarā.
- (PL) Priekšsēdētāja kungs, jaunā direktīva par atkritumiem ir paredzēta, lai nodrošinātu pamatu tam, lai Eiropā izveidotu tādu sabiedrību, kas ir vispārēji iesaistīta pārstrādē. Ir jānosaka daži ļoti ambiciozi mērķi dalībvalstīm. Vai tomēr tie mērķi, ko mēs sev gribam noteikt, nav pārāk vērienīgi, un vai dalībvalstis, sevišķi jaunās dalībvalstis, spēj izpildīt stingrās prasības? Ir vērts uzsvērt, ka vecajām dalībvalstīm ir bijis daudz vairāk laika, lai savas atkritumu apsaimniekošanas sistēmas pielāgotu stingrajām prasībām, turpretim jaunās dalībvalstis tiek piespiestas ieviest juridiskus mehānismus un izveidot vajadzīgo infrastruktūru daudz ātrāk.
Priekšlikums jaunajai direktīvai par atkritumiem izraisa daudz strīdu daudzās Eiropas valstīs. Es nedomāju, ka mums tad jābūt pārsteigtiem, ka bija tik grūti panākt kompromisu ar Padomi. Vakardienas debatēs daudzi EP deputāti teica, ka viņi nebija apmierināti ar šo kompromisu par direktīvu. Es tomēr baidos, ka vēl stingrāku prasību ieviešana var izraisīt problēmas attiecībā uz šo tiesību aktu īstenošanu. Jaunā direktīva par atkritumiem piespiedīs tās valstis, kurās ir novārtā atstāta pašvaldību atkritumu apsaimniekošana, rīkoties izlēmīgi. Šīs valstis tiks piespiestas ieviest juridiskus un ekonomiskus mehānismus, lai to ietekme drīzāk veicinātu nevis noslogotu ekonomiku. Jaunajai direktīvai būtu jāstimulē darbavietu radīšanas jaunu veidu attīstību. Tas ir iemesls tam, kādēļ es balsoju par ziņojumu.
(HU) Paldies, priekšsēdētāja kungs. Atkritumu direktīva, ko mēs tagad esam pieņēmuši, satur kompromisus, un tādēļ tā ir pakļauta daudzu aprindu uzbrukumiem. Es saprotu visu to vides jautājumos zinošo pilsoņu bažas, kuri arī man iesniedza lūgumrakstus ar prasībām neatbalstīt šo direktīvu. Tomēr tajā pašā laikā man ir jānorāda, ka daudzi no maniem privātajiem deputāta grozījumiem, kas ir formulēti progresīvā garā sadarbībā ar vides organizācijām, ir tikuši ietverti šajā dokumentā. Šīs direktīvas lielākā vērtība ir atkritumu hierarhijas pieņemšana. Prioritāte ir piešķirta atkritumu rašanās novēršanai, kam seko atkārtotas izmantošanas/pārstrādes dažādas formas un, visbeidzot, apglabāšana, no kuras ir pēc iespējas jāizvairās un kura ir jāsamazina līdz minimumam. Es balsoju par šo direktīvu galvenokārt tādēļ, ka tā pieņēma hierarhijas principu, un es ceru, ka turpmāk mēs varēsim veikt uzlabojumus, pamatojoties uz to.
Dalībvalstīm būs jāuzlabo sava atkritumu apsaimniekošana saskaņā ar šo direktīvu. Es atzinīgi vērtēju to, ka šī direktīva arī ietver jautājumus par bīstamo atkritumu un atkritumeļļu apglabāšanu. Es uzskatu, ka dalībvalstis sasniegs visus vērienīgos mērķus atbilstīgi pieņemtajam dokumentam, jo sevišķi mērķi, ka līdz 2015. gadam tām ir jāizveido atkritumu atsevišķas savākšanas shēmas papīram, metālam, plastmasai, stiklam, tekstilmateriāliem, citiem bioloģiski noārdāmiem atkritumiem, atkritumeļļām un bīstamajiem atkritumiem.
(CS) Priekšsēdētāja kungs, es šodien atbalstīju pamatdirektīvas par atkritumiem pārskatīšanu. Viens no iemesliem, kādēļ es tā darīju, bija tāds, ka Čehija pēc šīs direktīvas pieņemšanas varēs aizliegt atkritumu importu, kaut arī tas būs pretrunā ar valsts plānu. Pateicoties tam, ka ir iejaucies Parlaments, pārskatītais dokuments arī satur jaunus mērķus pārstrādes jomā. Dienvideiropas valstis uzskata tos par pārlieku vērienīgiem, lai gan skandināvi, kā arī čehi domā, ka šie mērķi nav pietiekoši augsti. Es atzinīgi vērtēju to kompromisu, kas tika panākts. Dažādās valstīs ir dažādi sākumpunkti, un šī direktīva ir kopējais sākums. Pašlaik atkritumu rašanās daudzums ir 3,5 tonnas uz vienu personu, un Dienvideiropas valstīs līdz pat 90 % no atkritumiem nonāk atkritumu poligonos. Piecpakāpju atkritumu hierarhija pirmoreiz ir iekļauta Eiropas tiesību aktos: vispirms ir rašanās novēršana, tad atkārtota izmantošana, tad pārstrāde un tikai tad sadedzināšana kā līdzeklis enerģijas ražošanai. Atkritumu poligoni ir pēdējais līdzeklis atlikušajiem atkritumiem. Es ļoti augstu vērtēju C. Jackson veikto darbu. Pateicoties viņai tika panākts šis Eiropai noderīgais kompromiss.