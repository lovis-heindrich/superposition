Včera som aj v Rade ministrov poľnohospodárstva a vo Výbore pre poľnohospodárstvo a rozvoj vidieka ohlásila dotáciu vo výške 280 miliónov EUR pre výrobcov mlieka a mliečnych výrobkov. Aby sme boli schopní vyplatiť tieto peniaze rýchlo, jednoducho potrebujem právny základ v článku 186. Zámerom je rozdeliť peniaze do národných obálok podľa výroby v rokoch 2008 - 2009, samozrejme, v rámci stropu vnútroštátnych kvót, a rozdeliť ich nediskriminačným spôsobom tým výrobcom mlieka a mliečnych výrobcov, ktorí sú najviac postihnutí krízou. Opakujem, že na to, aby sme mohli využiť túto možnosť, musíme zaradiť mlieko a mliečne výrobky do článku 186.
Keď hovorím, že som oznámila možnosť navrhnúť 280 miliónov EUR, musíte si uvedomiť, že rozpočtový orgán, ktorým je Európsky parlament a Rada ministrov financií, bude musieť rozhodnúť o tejto sume na zasadnutí Rady ECOFIN 19. novembra. Včera som tiež povedala, že toto sú posledné peniaze, ktoré mám vo vrecku, okrem 300 miliónov EUR, ktoré sú potrebné ako nárazník na ochranu pred finančnou disciplínou. Pre mňa je dôležité jednoznačne vám povedať, že článok 186 nedáva carte blanche pre navrhnutie akýchkoľvek myšlienok, ktoré Komisii napadnú. V tomto štádiu môžem iba povedať, že súkromné skladovanie jednotlivých výrobkov, ku ktorým by mohol patriť aj syr, prichádza do úvahy pod podmienkou, že situácia na trhu to umožní zdôvodniť.
v mene skupiny ALDE. - Vážený pán predsedajúci, aj ja by som sa chcel poďakovať pani komisárke za to, že dnes večer prišla, aby lepšie objasnila, aké právomoci žiada. Pani komisárka, v prvom rade by som vám chcel poďakovať za pozitívnu reakciu na uznesenie prijaté týmto Parlamentom 27. septembra. Vítam kroky, ktoré ste uskutočnili s cieľom pokúsiť sa o stabilizáciu veľmi vážnej situácie pre výrobcov mlieka a mliečnych výrobkov. Vítam aj ohlásených 280 miliónov EUR vyčlenených na reštrukturalizáciu.
v mene skupiny ECR. - Vážený pán predsedajúci, v prvom rade by som chcel povedať, že určite vítam toto rozhodnutie a myslím si, že včerajšia rozprava vo výbore a dnešná rozprava v Parlamente nám umožní vniesť viac svetla do tejto situácie. Realitou, a podľa môjho názoru príčinou frustrácie mnohých výrobcov mlieka a mliečnych výrobkov je, že hoci do istej miery vidia to, čo pán Lyon nazval objavujúcimi sa zelenými výhonkami, tieto peniaze ešte nemajú na svojich bankových účtoch. To spôsobuje frustráciu výrobcov mlieka a mliečnych výrobkov. Mnohí sú už dlho pod finančným tlakom. Je dobré a užitočné, že o tom môžeme hovoriť, pretože teraz uznávam, že je potrebné rozšíriť článok 186, aby sme tieto peniaze mohli dostať priamo k výrobcom čo najrýchlejšie. Myslím si, že toto je naša úloha.
Faktom je, že v čase, keď nás tak dôrazne nútia do Lisabonskej zmluvy, môžeme len žasnúť nad tým, že chcete presadiť článok 186 nariadenia, ktorý vám dá plné právomoci. Mali ste takéto plné právomoci, a práve tie vás doviedli k liberalizácii kvót, ktorá nás dostala do súčasnej krízy, a to výlučne v prospech výrobcov a distribútorov, pretože dokonca aj dnes Európsky dvor audítorov poukazuje na to, že od roku 2000 do roku 2007 spotrebiteľské ceny mlieka stúpli o 17 %, zatiaľ čo výrobné ceny klesli o 6 %.
(HU) Pani komisárka, budem, samozrejme, hlasovať za návrh, hoci si uvedomujem, že tento prídel nevyrieši situáciu poľnohospodárov. Mám však tri otázky. Prvá znie: Čo vnímate ako ponaučenie z tejto krízy? Poučili sme sa z nej? Pani komisárka, túto krízu nespôsobila žiadna prírodná katastrofa, cunami ani žiadna podobná udalosť, ale séria zlých rozhodnutí a v podstate zlyhanie poľnohospodárskej politiky. Čo môžeme sľúbiť poľnohospodárom pri pohľade do budúcnosti? Ako zabránime podobnej kríze v budúcnosti? Rada by som od vás počula jednoznačnú, podrobnú odpoveď.
Teraz moja ďalšia otázka. Včera ste počas vypočutí vo výbore spomenuli, že členské štáty môžu slobodne použiť túto sumu peňazí. Čo to presne znamená? Budú členské štáty môcť rozdeliť tieto peniaze spravodlivo, aby sa nedostali do veľkých poľnohospodárskych podnikov a veľkých fariem, ale k drobným poľnohospodárom, k rodinným poľnohospodárskym podnikom, ktoré sú v najväčšej núdzi a ktorých živobytie od toho závisí? Títo poľnohospodári skončili najhoršie. Ďalšou veľkou skupinou, ktorú by ste mali zohľadniť, sú poľnohospodári v nových členských štátoch, najmä drobní poľnohospodári. Ako sa chcete zbaviť tejto neúnosnej diskriminácie, ktorá vyplýva zo skutočnosti, že napríklad my Maďari sme museli odovzdať celé naše trhy Európskej únii, ale dostali sme iba zlomok dotácií? Ako a kedy sa táto nespravodlivosť a nerovnosť odstráni?
Preto nemáme veľmi na výber a musíme akceptovať iniciatívy Komisie bez ohľadu na to, aké neprimerané by sa nám zdali. Preto Skupina progresívnej aliancie socialistov a demokratov v Európskom parlamente dnes ráno hlasovala za naliehavý postup, o ktorý nás žiadali. Budeme však navrhovať a žiadať, aby bol Európsky parlament neustále informovaný o opatreniach, ktoré sa prijmú v nasledujúcich dňoch v súlade s právomocami, ktoré teraz presúvame na Komisiu. Naďalej budeme robiť všetko, čo je v našich silách, aby sme obnovili rovnováhu na trhu tak, aby výrobcovia mali zaručené adekvátne výnosy, ako potvrdila Lisabonská zmluva.
(DE) Vážený pán predsedajúci, pán Bové tu dnes, bohužiaľ, nemôže byť, preto budem opäť hovoriť ja. Mám pre pani komisárku ďalšie otázky: Naozaj verí tomu, že vyplatenie týchto peňazí ukončí protesty? Ako som už predtým povedal, domnievam sa, že rozhodnutie Parlamentu z dnešného predpoludnia je to isté ako poskytnúť bianko šek Komisii, pretože nevieme, čo s ním urobí. Poviem to znovu: Komisia nie je súčasťou riešenia tohto problému, ale v skutočnosti je sama problémom. Stojím si za týmto stanoviskom.
Mám pre vás ďalšiu otázku, pani komisárka, keďže pri všetkých programoch bolo opakovane povedané, že musíme naďalej podporovať reštrukturalizáciu. Čo teda myslíte pod pojmom reštrukturalizácia? Skutočne si myslíte, že je správne, aby sme naďalej poskytovali peniaze najmä s cieľom podporiť drobných poľnohospodárov, aby sa vzdali a aby sme tak mohli dať peniaze väčším poľnohospodárskym podnikom? Táto stratégia už nie je účinným prostriedkom na tento účel. Musíme zabezpečiť, aby sa peniaze používali s konkrétnym určením, predovšetkým v znevýhodnených regiónoch, s cieľom zachovať v týchto regiónoch tie štruktúry, ktoré sú najviac ohrozené.
Ako by sme mali zvládnuť celkovú situáciu? Boli by sme radi, keby spomenutých 280 miliónov EUR dostali tí výrobcovia mlieka a mliečnych výrobkov, ktorí boli najťažšie postihnutí krízou. Hovoríme o trhu s mliekom, ale toto sú skutoční ľudia a vidiecke oblasti, o ktorých diskutujeme a o ktorých stále hovoríme, keď diskutujeme o iných témach, že ich chceme chrániť. Pani komisárka, podporte mliečny fond. Dnes poobede sa pani komisárka vo svojom vystúpení v rozprave o rozpočte vyjadrila v prospech fondu, to by som chcela zdôrazniť. Veľmi ma to potešilo. Tento signál naliehavo potrebujeme, ako aj tieto peniaze v rámci rozpočtu na rok 2010.
Navrhované opatrenia sú trochu nepresvedčivé, ale napriek tomu potrebné a dôležité. Obávam sa aj toho, ako bude Komisia využívať svoje nové právomoci, ktoré jej majú byť udelené, najmä preto, že počas tejto krízy konala dosť apaticky, predkladala slabé opatrenia, a to príliš neskoro a len na základe intenzívneho tlaku. Vzhľadom na to by som chcela, aby Komisia predložila prílohu k článku 186 s ustanovením opatrení, ktoré možno použiť na radikálnu intervenciu v odvetví mlieka a mliečnych výrobkov s cieľom zabezpečiť jeho trvalú udržateľnosť.
Program tohto druhu, ak má uspieť, musí byť povinný, nie dobrovoľný. Považujem toto dobrovoľné opatrenie na odkupovanie kvót na mlieko za kontraproduktívne. Myslím si to nielen preto, že toto opatrenie bude spočiatku znamenať, že ponecháme zvýšenie kvót, čo bude neskôr veľmi ťažké sprísniť. Odkupovaním kvót na mlieko im opäť poskytneme finančnú hodnotu a hlavným dôsledkom bude, že to zamedzí možnosti vyrovnania. Myslím si, že musím odmietnuť akékoľvek opatrenie, ktoré obmedzí vyrovnanie. Najmä v období vyraďovania kvót na mlieko je vyrovnanie nevyhnutným prostriedkom pre jednotlivé poľnohospodárske podniky, aby boli schopné lepšie sa zorientovať na trhu.
(RO) Chcel by som pani komisárke položiť otázku a poďakovať jej za vystúpenie v Parlamente. Povedali ste, že prostriedky sľúbené pre fondy na podporu odvetvia mlieka a mliečnych výrobkov budú pridelené členským štátom podľa historického faktora, inými slovami, na základe vyjednaných kvót. Mnohé členské štáty však tvrdia, že tieto kvóty sú nespravodlivé. V skutočnosti je to dôvod, prečo mnohé členské štáty trvajú na tom, aby bol trh deregulovaný. Napríklad niektoré štáty nemôžu dokonca vyrobiť ani dostatočné množstvo pre svoju vlastnú spotrebu. Nemyslíte si, že použitím historického faktora sa tieto nespravodlivosti zachovajú...
(BG) Rada by som uvítala rozhodnutie Rady a Komisie prideliť dodatočný balík dotácií vo výške 280 miliónov EUR na výrobu mlieka a mliečnych výrobkov v roku 2010. Toto vysiela jasný signál všetkým, ktorí každodenne trpia nepriaznivými dôsledkami krízy. Vyzývam vás, aby táto adekvátna reakcia nebola iba jednorazovým hospodárskym riešením, ale súčasťou cieľavedomej, dlhodobej stratégie na obnovu, stabilizáciu a rozvoj tohto odvetvia v Európe. Preto je dôležité zohľadniť opatrenia, ktoré sa jednotlivé členské štáty chystajú prijať. Chcela by som poukázať na skutočnosť, že Bulharsko môže iba čiastočne akceptovať návrhy na zmenu a doplnenie nariadenia č. 1234. Trváme na tom, aby v jeho znení bolo výslovne uvedené, že možnosti na riadenie vnútroštátnych kvót na mlieko sa budú uplatňovať podľa uváženia členských štátov. Je dôležité, aby sa zachovala možnosť zvoliť si existujúci systém odkupovania a prerozdelenia kvót na mlieko prostredníctvom vnútroštátnej rezervy. Nemôžeme si dovoliť žiadať ani zadržanie, ani výber platieb od výrobcov, keďže bulharské odvetvie je v procese modernizácie. V opačnom prípade bulharskí výrobcovia nebudú konkurencieschopní ani po roku 2015.
(PL) Vážený pán predsedajúci, je pre nás, samozrejme, potešením prijať tieto nové riešenia, ktorých cieľom je pomôcť poľnohospodárom, vrátane poľských poľnohospodárov. Mali by sme však pamätať aj na to, že keď hovoríme o peniazoch, a my hovoríme o peniazoch, dôležitý je spôsob, akým sa peniaze v skutočnosti rozdeľujú. Mali by sa dostať k tým, ktorí najviac pocítili dôsledky krízy, pretože nebudem súhlasiť so stratégiou, podľa ktorej všetkým dáme rovnaké množstvo, čo znamená malé množstvo, a teda vlastne nepomôžeme nikomu.
Po druhé by som sa rád zmienil o minulosti, predtým ako sa o chvíľu budem venovať budúcnosti. Som si istý, že sa pamätáme na tie úžasné časy, asi pred rokom, keď poľnohospodári dostávali za mlieko veľmi dobrú cenu. Súčasne dostávali veľké dotácie od EÚ na modernizáciu odvetvia mlieka a mliečnych výrobkov. Preto je dôležité, aby sme budúcnosť plánovali na základe tejto skúsenosti a aby sme z našich chýb vyvodili dôsledky, pretože určite sme urobili chyby. Je pre nás rovnako dôležité zamyslieť sa nad tým, ako plánovať rozvoj tohto odvetvia, keďže peniaze sú k dispozícii aj ako priame dotácie a tiež na rozvoj vidieckych oblastí. Okrem toho máme k dispozícii nástroj, ktorým sú kvóty na mlieko.
(PL) Vážená pani komisárka, rád by som vám položil túto otázku: Na čo chce Komisia minúť 280 miliónov EUR? Na ďalšiu reštrukturalizáciu alebo možno ešte lepšie, ako chcelo 21 členských štátov, na finančnú injekciu pre trh, pre trhový mechanizmus? V skutočnosti chcú poľnohospodári použiť tieto peniaze na podporné mechanizmy. V súčasnosti si nemôžu zobrať ďalšie pôžičky ani zlepšiť produktivitu. Momentálne nemôžu pokračovať v modernizácii, pretože prišli o likviditu. Teraz nechcú kupovať chladničky ani elektrické prístroje na dojenie, teraz nie je čas na ďalšie investície. 280 miliónov EUR vychádza na necelé 2 EUR na tonu mlieka vyrobeného v Európskej únii.
Musím povedať, že v súvislosti s návrhom súvisiacim s výkupom kvót som zmätenejší. Samy ste niekoľko mesiacov a týždňov hovorili, že súčasná kríza nie je spôsobená systémom kvót, a majúc to na mysli, osobne si nemyslím, že tento návrh na odkupovanie je dôkladne premyslený. Na záver by som chcel povedať, že toto ešte nemôže byť koniec nášho snaženia. Musíme pokračovať v krokoch, najmä pokiaľ ide o odvetvie mlieka a mliečnych výrobkov v komplikovaných oblastiach, v horských oblastiach, kde jednoducho nie sú iné možnosti ako mliekarenská výroba.
členka Komisie. - Vážený pán predsedajúci, pozorne som si vypočula dnešnú večernú diskusiu a myslím si, že z niektorých vystúpení by ste mohli nadobudnúť dojem, že toto je prvý krok, ktorý uskutočňujeme na pomoc odvetviu mlieka a mliečnych výrobkov v rámci Európskej únie. Niet väčšieho omylu. Som si celkom istá, že prinajmenšom niektorí z vás vedia, čo sa dialo od januára tohto roku, keď sme odštartovali verejné a súkromné skladovanie, intervencie a vývozné náhrady. Počas leta sme zaviedli veľa rôznych opatrení, a preto si myslím, že by sme mali navrhnúť špeciálnu štúdiu, ktorá by novým poslancom a poslankyniam Parlamentu presne povedala, čo sa dialo od minulého januára.
Čo sa týka konkrétnych bodov dnešných dvoch návrhov, musím znovu zopakovať, že program odkupovania kvót nie je nový program. Je už k dispozícii pre členské štáty, ktoré ho môžu využiť, ak chcú pomôcť konkrétnym výrobcom mlieka a mliečnych výrobkov ukončiť podnikanie. Je to ponuka, preto nechcem, aby bol program povinný, je to možnosť, ako pomôcť poľnohospodárom ukončiť podnikanie. Kvóty, ktoré sa odkúpia, sa môžu ponechať vo vnútroštátnej rezerve a neskôr prerozdeliť podľa potrieb členských štátov. Toto bola jedna časť diskusie.
Druhá časť, ktorá dnes rozvírila oveľa väčší záujem, je článok 186. Dôvodom na zaradenie odvetvia mlieka a mliečnych výrobkov do článku 186 je skutočnosť, že musíme byť schopní reagovať rýchlo. Mimochodom, nevidím žiadny dôvod, prečo by výroba mlieka a mliečnych výrobkov nemala byť súčasťou článku 186, keďže oblasti v rámci odvetvia mäsa sú v ňom už začlenené. A vo všeobecnosti tí, ktorí sa obávajú, že Komisia dostane bianko šek a bude si môcť robiť, čo sa jej zachce, by mali pamätať na to, že článok 186 je vo svojej podstate veľmi pozitívny program, ktorým možno pomôcť ľuďom v ťažkostiach rýchlou reakciou. Teda nie je to bianko šek. Bude to predmetom diskusie, ako pravdepodobne viete, v riadiacom výbore.
Myslím si, že tu koluje veľa pomýlených názorov. Spomenutých 280 miliónov EUR nie je na reštrukturalizáciu. Je to jednoducho ponúknutá možnosť veľmi rýchleho vyplatenia, hneď ako budú v poriadku formality, so súhlasom zasadnutia Rady ECOFIN v novembri a po schválení rozpočtu na rok 2010. Znamená to, že môžeme konať okamžite, čo by sme nemohli, keby neexistoval článok 186. Teda nejde o reštrukturalizáciu. Ako som povedala predtým, poskytuje členským štátom možnosť vyplatiť z tohto vnútroštátneho rozpočtu tých, ktorí sú na to najviac odkázaní.
Úsilie, ktoré výrobcovia mlieka vynakladali niekoľko týždňov v snahe zachrániť svoje odvetvie zasiahnuté krízou, sa dočkalo odpovede Európskej komisie v podobe vytvorenia "mliečneho fondu" vo výške 280 miliónov EUR. Pani Fischerová Boelová teda podľahla tlaku po celých týždňoch ignorovania kritickej situácie poľnohospodárov na pokraji bankrotu. Toto finančné opatrenie je však smiešne a jeho cieľom je iba na chvíľu upokojiť výrobcov. Nijako nepomôže vyriešiť problém v odvetví, ktoré končí s plánovaným rušením kvót na mlieko. Výrobcovia mlieka nechcú charitu ani prídely, chcú reguláciu trhu, aby mohli predávať mlieko za ceny, ktoré im umožnia žiť dôstojný život, stáť na vlastných nohách a zabezpečiť budúcnosť svojich detí. Pre svoju tvrdohlavú túžbu zaviesť dogmu voľnej a spravodlivej hospodárskej súťaže nechá Európska únia tisíce poľnohospodárov vydaných napospas zákonu trhu. Toto je rovnaký ultraliberalizmus ako ten, ktorý každý mesiac oberá o prácu tisíce zamestnancov v priemysle. Tento masaker musíme okamžite zastaviť.
Vítam dohodu o princípe, ktorú dosiahli ministri poľnohospodárstva na zasadnutí rady v Luxembursku o poskytnutí osobitnej pomoci odvetviu mlieka a mliečnych výrobkov vo výške 280 miliónov EUR. Na úrovni EÚ to znamená jeden cent pomoci navyše na liter mlieka, čo je úplne zanedbateľné. Po niekoľkomesačnom vzdorovaní Európska komisia mierne ustúpila tlaku zo strany poľnohospodárov 21 členských štátov, vrátane Maďarska, a Európskeho parlamentu, ktorý už žiadal dodatočné prostriedky pre toto odvetvie počas svojho neformálneho zasadnutia, ktoré sa konalo v Bruseli minulý pondelok. Napriek oneskoreným opatreniam EÚ maďarská vláda konala rýchlo s cieľom podporiť výrobcov mlieka a mliečnych výrobkov a urobila všetko, čo bolo v jej silách, aby im pomohla, pričom zohľadnila dostupné rozpočtové prostriedky. Maďarsko pomohlo odvetviu mlieka a mliečnych výrobkov použitím všetkých finančných prostriedkov, ktoré je možné prerozdeliť ako súčasť zdrojov na rozvoj vidieka a Európskeho programu hospodárskeho rozvoja. Okrem nás majú iba Lotyšsko a Malta takéto vynikajúce ukazovatele. Maďarskí výrobcovia mlieka a mliečnych výrobkov dostanú priamo približne 3,3 miliónov EUR z obálky s 280 miliónmi EUR, čo sa rovná približne 890 miliónov HUF. Maďarská vláda môže slobodne rozhodnúť o použití týchto peňazí. Komisia iba navrhla, že výrobcovia v najväčšej núdzi by mali dostať túto osobitnú pomoc, ktorá sa časovo zhoduje s maďarskými cieľmi. Po schválení rozpočtu na rok 2010 bude táto suma vyplatená začiatkom budúceho roku.
Všetci sme mali možnosť zhliadnuť scény spôsobené nedávnym nedostatkom potravín. Ceny v poľnohospodárstve, nielen ceny potravín, počas veľmi krátkeho obdobia prudko stúpli. To zasadilo ťažký úder mnohým rozvojovým krajinám, ktoré sú veľmi závislé od dovozu potravín a už predtým napĺňali svoje potreby len s krajnými ťažkosťami. Dúfajme, že táto správa o medzinárodnom obchode so surovinami umožní niektoré tieto problémy zmierniť. Napokon, k boju proti hladu a chudobe sme sa zaviazali podpisom tzv. cieľov milénia. Generálny tajomník OSN Pan Ki-mun nedávno varoval, že zvýšenie cien potravín ohrozuje najdôležitejší prvok cieľov milénia, zníženie svetovej chudoby na polovicu. Je preto najvyšší čas prijať naliehavé opatrenia.
Nedávna potravinová kríza predovšetkým ukázala, že potraviny nie sú surovinou ako každá iná. Pokiaľ nie sme schopní napĺňať ani tak elementárnu potrebu ako nakŕmiť obyvateľstvo, tak rozvojová rétorika nestojí za deravý groš. Pri snahe urobiť z potravín komoditu medzinárodného obchodu ako je každá iná by sme preto mali byť opatrní. Rozvojové krajiny sveta sú dokonca nútené deregulovať svoju potravinovú politiku a prechádzať z produkcie pre domácu potrebu na produkciu vývoznú. Taká je politika MMF, Svetovej banky, USA a tiež EÚ, pretože všetky tieto subjekty kladú požiadavky tohto druhu. Rušením ochranných ciel a dotácií sa mnoho rozvojových krajín stalo krajne zraniteľnými voči ťažkým výkyvom cien potravín a surovín. Napríklad Haiti bolo predtým sebestačné, čo sa týka ryže. V roku 1995 ho však Medzinárodný menový fond donútil znížiť clo na ryžu. Krajinu zaplavila štátom dotovaná ryža z USA a miestna produkcia sa zrútila. Dnes sú tri štvrtiny ryže spotrebovávanej na Haiti dovážané z USA.
Dúfam, že táto správa nám dá do rúk nástroje na riešenie problémov a výziev, pred ktoré nás neistý obchod so surovinami stavia. V správe sa zameriavame na témy ako podpora rozvojových krajín pri diverzifikácii ich hospodárstva, aby unikli z postavenia, keď vyvážajú jednu alebo dve suroviny, a zaviedli pokročilejšiu štruktúru produkcie s väčším podielom produktov na vysokom stupni spracovania. Ďalej zdôrazňujeme význam pružnosti v rozvojovej politike. Musíme týmto krajinám dať priestor k rozvinutiu možností a nástrojov hospodárskej politiky, napríklad k podpore rozvoja domáceho poľnohospodárstva. Požadujeme tiež, aby Európska komisia preskúmala finančnú sústavu FLEX, ktorej cieľom je stabilizácia cien surovín. Ďalej sa zaoberáme prvkom rovnosti v obchode so surovinami, teda skôr jeho absenciou. Je nanajvýš dôležité, aby sme pri rokovaniach o medzinárodných obchodných dohodách vždy brali do úvahy otázky rovnosti žien a mužov.
Všetky prostriedky budú musieť byť využité na maximum. Udržateľná a vnútorne ucelená politika prístupu k surovinám by preto spájala: po prvé, rokovania vedúce k medzinárodným záväzkom v rámci WTO a v bilaterálnych vzťahoch; po druhé, presadzovanie pravidiel WTO a platných dohôd; a po tretie, mäkké opatrenia ako dialóg a budovanie spojenectva. Aj keď žiadny z týchto prvkov nie je nový, ich sila závisí od ich vzájomného spojenia a uceleného použitia. O tom budeme hovoriť na tohtoročnej konferencii so zúčastnenými stranami.
Veľmi ma potešili výsledky našich rokovaní vo výbore, pretože sa obávam, že spravodajca vo svojom pôvodnom návrhu pre všetku dobre mienenú starostlivosť o rozvojové krajiny úplne stratil zo zreteľa záujmy európskeho priemyslu. Vo Výbore pre medzinárodný obchod sme do správy vložili novú prvú časť, ktorá sa zaoberá záujmami našej priemyslovej politiky. Povaha týchto záujmov je tak teraz krištáľovo úplne zrejmá. Musíme sa silne zamerať na zaistenie dodávok surovín pre európsky priemysel. Ako správne poznamenal pán komisár, v tomto ohľade čelíme veľkým problémom.
Maximum pre zaistenie skutočne otvoreného prístupu k surovinovým trhom musíme urobiť nielen v mnohostranných rokovaniach, ale tiež v rokovaniach dvojstranných. Nemôžeme tolerovať skutočnosť, že Komisia odsúhlasila pristúpenie Ukrajiny k WTO a akceptovala pritom určitý stupeň tolerancie k uvaľovaniu vývozných ciel, pretože to dáva zlý príklad. Rovnako nie je možné tolerovať naše akceptovanie dvojakých cien v súvislosti s pristúpením Saudskej Arábie k WTO, ktoré spôsobilo značné ťažkosti nášmu európskemu petrochemickému priemyslu. Rovnako si nerobím veľké nádeje, keď vidím, čo sa v súčasnosti deje v súvislosti s pristúpením Ruska k WTO, a bol by som rád, aby sa Komisia veľmi snažila predísť uplatňovaniu ďalších opatrení pokrivujúcich obchod.
Je zrejmé, že na zodpovedajúcich fórach, najmä vo Svetovej obchodnej organizácii, musí byť sústredené úsilie o dosiahnutie konsenzu s cieľom uľahčiť prístup k surovinám. Zároveň však nesmieme stratiť zo zreteľa inú podstatnú otázku: v súčasnej dobe čelíme novej situácii na trhoch potravín, ako aj v energetike. V Európskej únii preto naši hlavní dovozcovia surovín musia sledovať túto situáciu so zvláštnou opatrnosťou. Na jednej strane musíme brať do úvahy možné následky po celom svete, pretože by mohol vzniknúť nadmerný tlak na spotrebu surovín s veľmi nepriaznivými dôsledkami pre životné prostredie a hospodársku a spoločenskú organizáciu v rozvojových krajinách, ale na druhej strane sa tiež musíme pozerať na svoju vlastnú situáciu a chápať svoje vlastné ťažkosti.
Eskalácia cien potravín čím ďalej tým častejšie vedie k pouličným nepokojom, a ak máme túto situáciu riešiť, potrebujeme siahnuť po nových prístupoch. Hrozí, že táto nová kríza zabije každý deň viac ľudí, než koľko ich zomrelo následkom terorizmu počas celých šiestich rokov po 11. septembri. Politici a vlády si možno ešte nevšimli, že chudobní ľudia sveta čím ďalej tým častejšie nemajú, čo dať jesť svojim deťom. Následky budú obzvlášť vážne v Afrike, kde sa ceny komodít v posledných dvanástich mesiacoch viac než zdvojnásobili a v dôsledku špekulácií, nedostatku a zmien v štruktúre produkcie rastú aj naďalej. Základnou príčinou je rastúci dopyt vo východnej Ázii a prepad ponuky v dôsledku zanedbania investícií do poľnohospodárstva. Zmeny klímy, ktoré sa prejavujú povodňami, suchami a rekordnými teplotami, túto situáciu len zhoršujú, najmä pre najchudobnejších ľudí sveta. Preto dúfam, že toto uznesenie prijmeme.
(EL) Vážená pani predsedajúca, vážený pán komisár, je zrejmé, že konkurencieschopnosť našich európskych podnikov do značnej miery závisí od dodávok surovín. Preto dnes potrebujeme ucelenú stratégiu na zaistenie prístupu k svetovým trhom. Taká stratégia pomôže zabezpečiť medzinárodnú spoluprácu, legitímnu hospodársku súťaž, spravodlivý obchod a dodržiavanie obmedzení, ktoré súvisia s vážne mienenými rozvojovými podnetmi v menej rozvinutých krajinách. Rovnako napomôže investíciám do výskumu a vývoja ekologických technológií a do recyklácie.
člen Komisie. - Vážená pani predsedajúca, rád by som sa cteným poslankyniam a poslancom poďakoval za ich pripomienky. K výzvam, pred ktorými stojíme, sa vyjadrili úplne jasne. Je tiež úplne jasné, že na jednej strane musíme zaistiť vyvážený rozvoj našej práce, teda so zvláštnym dôrazom na chudobnejšie krajiny a upevnenie poctivosti, o ktorej hovoril pán Crowley, a na druhej strane musíme zaistiť poctivé pravidlá obchodu v záujme prístupu nášho hospodárstva k surovinám. Je faktom, že Európska únia predstavuje čistého dovozcu surovín a že ním tiež zostane.
V správe požadujeme naliehavé opatrenia na riešenie zmien klímy. Svojho dielu zodpovednosti sa musí zhostiť tiež obchod. Musíme odstrániť všetky zbytočné emisie a obmedziť dopravu. Predmetom značnej časti obchodu sú výrobky, ktoré by mohli byť rovnako ľahko vyrábané lokálne. Musíme podporovať obchod so "zeleným tovarom" a chytré technológie na ochranu životného prostredia. Pokiaľ to neurobíme a obchod sa nezhostí svojho dielu zodpovednosti, čoskoro nezostanú žiadne suroviny, s ktorými by sme mohli obchodovať, ani žiadne potraviny, ktoré by sme mohli jesť. Je nesmierne dôležité, aby sme vzali svoju zodpovednosť za zmeny klímy vážne!
autor. - Vážený pán predsedajúci, ako tu už zaznelo, Európska únia je najväčšou darcovskou inštitúciou Kambodže, a preto máme nepochybne právo žiadať od kambodžských orgánov, aby sa zaoberali nielen politickými a inštitucionálnymi reformami s cieľom vybudovať demokratický štát riadený princípmi právneho štátu, ktorý bude založený na rešpektovaní základných slobôd a práv, ale aby tiež prejavili vôľu účinne bojovať proti zakorenenej pliage s názvom korupcia, masívnemu odlesňovaniu, ktoré je príčinou vysídľovania ľudí, proti vyvlastňovaniu pôdy a sexuálnej turistike. Máme právo žiadať, aby odmietli súčasnú kultúru beztrestnosti a postavili pred súd všetkých, ktorí sa na takýchto aktivitách podieľajú.
Nevyhnutnosťou je aj záruka slobodného a slušného politického prejavu bez zastrašovania a prenasledovania. Presnejšie povedané, mali by sme zdôrazniť, že nás znepokojuje trestné stíhanie opozičného vodcu Sama Rainsyho a rozsudok odňatia slobody v trvaní 12 rokov na základe symbolického gesta a na zjavnom politickom pozadí. Znepokojuje nás najmä to, že v prípade potvrdenia rozsudku by Sam Rainsy nemohol kandidovať v parlamentných voľbách v roku 2013, čo by malo oveľa vážnejšie dôsledky, pretože by to ovplyvnilo opozíciu ako takú.
Som zásadne proti rozsudku nad Samom Rainsym a jemu podobným, ktorí si uplatňujú právo na slobodu prejavu a vyzývam kambodžskú vládu, aby zastavila súčasné despotické praktiky. Musíme Kambodžu upozorniť na medzinárodnej úrovni, aby sa snažila budovať demokraciu a aby nevyužívala selektívne uplatňovanie zákonov voči právam jednotlivcov. Zvlášť vyzývam Komisiu, aby Kambodži pripomenula, že nové nariadenia v oblasti mimovládnych organizácií nesmie využívať na obmedzovanie opozície a občianskej spoločnosti.
Ako tu už zaznelo, EÚ je najväčšou darcovskou inštitúciou Kambodže, a preto je dôležité, aby sme sa v tomto uznesení neuspokojili iba s pranierovaním nespočetných prípadov porušovania ľudských práv v tejto krajine, chýbajúceho korektne fungujúceho súdnictva a politizácie ozbrojených síl. Musíme Kambodži tiež veľmi jasne a rázne pripomenúť dohodu o spolupráci medzi EÚ a Kambodžou a článok 1 tejto dohody, ktorý vyzýva na rešpektovanie ľudských práv. Ak bude Kambodža naďalej ignorovať občianske slobody, treba vyvodiť dôsledky a EÚ musí ďalšie poskytovanie pomoci podmieniť jednoznačným zlepšením situácie v oblasti ľudských práv.
Jediným zámerom septembrového rozsudku nad Samom Rainsym je v podstate zabrániť vedúcemu predstaviteľovi opozície kandidovať vo voľbách, ktoré by sa mali konať približne o dva roky, čo raz a navždy zmarí šance Kambodže na nastolenie demokracie. Okrem požiadaviek predložených kambodžskej vláde prostredníctvom tohto uznesenia, v ktorom žiadame skoncovať s politickým prenasledovaním, by som chcela požiadať vysokú predstaviteľku Európskej únie pre zahraničné veci, aby vyvíjala nevyhnutný tlak na príslušné orgány s cieľom obnoviť politické a inštitucionálne reformy potrebné na nastolenie skutočnej demokracie.
Ak niekto uväzní vodcu opozičnej strany, uväzní aj veľkú časť ľudí krajiny, ktorých táto osoba zastupuje. Ak niekto uväzní vodcu opozičnej strany a bráni mu zúčastniť sa ďalších volieb, marí demokratický proces a porušuje občianske a ľudské práva. Myslím si, že toto by sme nemali tolerovať, a vyzývam Komisiu, aby žiadala najmä rešpektovanie článku 1 dohody o spolupráci s Kambodžou. V tomto článku sa hovorí o rešpektovaní ľudských práv v Kambodži, ktoré je základným predpokladom poskytovania pomoci zo strany Európskej únie.
Kambodžu som mal možnosť navštíviť dvakrát. Prvýkrát to bolo pred dvomi rokmi s delegáciou pozorovateľov Európskeho parlamentu počas parlamentných volieb a druhýkrát pred šiestimi mesiacmi. Musím povedať, že Kambodža je krajina, ktorá v porovnaní s ostatnými krajinami tejto časti sveta zaznamenala v posledných rokoch rýchly rast - mám na mysli hospodársky rast. Rýchly hospodársky rast v Kambodži, žiaľ, nejde ruka v ruke s procesom demokratizácie. Skutočná demokracia nemôže existovať bez silných médií, ktoré kontrolujú vládnucu stranu, bez silnej opozície a bez silného sektora mimovládnych organizácií.
Rozsudok nad Samom Rainsym, ktorý určite nie je prvý, je ďalším úderom pre opozíciu. V prípade potvrdenia rozsudku Sam Rainsy nebude môcť kandidovať v ďalších parlamentných voľbách, hoci má v krajine pomerne vysokú popularitu. Rozsudok je záhadou aj preto, že po vyše 30 rokoch od pádu režimu Červených Kmérov veľmi veľa vodcov režimu v Kambodži stále nebolo odsúdených. Spochybňovanie vietnamsko-kambodžskej hranice určite neprospieva stabilizácii v regióne, táto záležitosť by sa však napriek tomu mala riešiť politickými prostriedkami a nie súdnym rozhodnutím.
Uznávam, že Kambodža dosiahla od čias Pol Potovho režimu významný pokrok, pokiaľ sa však kambodžská vláda rozhodla v procese budovania demokratického systému zastať na polceste, čo je, žiaľ, prípad mnohých krajín, považoval by som to za znepokojujúce. Kambodža podpísala niekoľko medzinárodných dohôd vrátane dohody o spolupráci s Európskou úniou s cieľom zabezpečiť základné práva svojich občanov a uplatňovať na svojom území demokratické zásady. Európska únia musí bezpodmienečne vyzvať kambodžskú vládu, aby rešpektovala svoje záväzky.
(RO) Ako sa tu už spomínalo, Sam Rainsy bol odsúdený k dvom trestom odňatia slobody: k predchádzajúcemu dvojročnému trestu mu pridali 10-ročný trest za údajné šírenie nepravdivých informácií a falšovanie verejných listín. Ako už povedali kolegovia poslanci, ide o zjavný pokus o zmarenie jeho účasti v budúcich voľbách. Problém celého tohto príbehu spočíva v tom, že Sam Rainsy bol odsúdený v neprítomnosti v rámci procesu, ktorý prebiehal za zatvorenými dverami a ktorý podľa informácií sprevádzali mnohé nejasnosti.
Spomeniem aj svetlé miesta. Kambodža súhlasila so všetkými odporúčaniami Rady Organizácie Spojených národov pre ľudské práva vo všeobecnom pravidelnom preskúmaní. Zaregistrovali sme aj schválenie nového trestného zákonníka a protikorupčného zákona. Uplatňovanie týchto zákonov v praxi budeme musieť nepochybne sledovať. Naďalej budeme Kambodžu upozorňovať na odporúčania, ktoré v minulosti predložili naše volebné pozorovateľské misie. Významným cieľom je vytvorenie účinného výboru pre ľudské práva. Vítame zámer vlády pokračovať týmto smerom a iniciatívu vytvoriť spoločné fórum s organizáciami občianskej spoločnosti.
Nie je nič lepšie ako trpezlivý dialóg. Ak nás nebudú považovať za významného aktéra v rozvoji krajiny, stratíme možnosť ovplyvniť udalosti. V Kambodži je však toho veľa, čo môžeme urobiť, a to na všetkých úrovniach, od kresla premiéra až po občiansku spoločnosť. Budeme naďalej podporovať pozitívne iniciatívy Kambodže s cieľom zlepšiť situáciu v oblasti ľudských práv, posilniť rozvoj a rodovú rovnosť a zároveň naďalej presadzovať skutočnú pluralitnú parlamentnú demokraciu, slobodnejšiu tlač a nezávislejšie súdnictvo.
písomne. - Situácia v oblasti ľudských práv v Kambodži spôsobuje zvyšujúce sa obavy. Čelíme problému neslýchaného porušovania ľudských práv autoritárskou vládou, ktorá rozkladá systém demokracie. EÚ ako najväčší darca Kambodže musí prijať okamžité opatrenia na ochranu občanov Kambodže a uistiť ich, že demokratický proces vykročí správnym smerom. Pri tejto príležitosti by som chcel osloviť vládu Kambodže a požiadať ju, aby dodržiavala pravidlá OSN. Osobitný spravodajca podáva rýchle a aktuálne informácie. Prípad Sama Rainsyho vynáša na svetlo bezprávie, ku ktorému dochádza v Kambodži, kde bol pán Rainsy ako vedúci predstaviteľ opozičnej strany a poslanec parlamentu vystavený úmyselnej snahe zastaviť opozíciu a vytvoriť autoritársku vládu. S praktikami zatýkania a zadržiavania ľudí, ktorých považujú za hrozbu pre vládu, treba skoncovať. Okrem toho občania stále nemajú záruku nezávislosti a nestrannosti súdnictva. Týmito otázkami sa musí Parlament okamžite zaoberať a musí ich riešiť, aby občanov Kambodže uistil, že tento Parlament neustále podporuje a chráni ich právo na demokraciu.
Po štvrté, 10. decembra sa bude v Štokholme konať ceremónia odovzdávania Nobelových cien. Pokusy čínskych orgánov o vyvíjanie tlaku na členské štáty Európskej únie, aby sa ceremónie nezúčastnili, považujeme za neprijateľné. Európsky parlament sa neúnavne snaží, aby sa dodržiavali základné a neodcudziteľné práva každej osoby vo svete a, samozrejme, v prípade Číny nerobíme výnimku. Vedúci delegácie Európskej únie v Nórsku bude na decembrovej ceremónii zastupovať Európsku úniu, a teda aj Európsky parlament.
Konferencia v Kodani bola omnoho menším krokom vpred, ako chcela Európska únia, napriek tomu to však bol krok vpred. Stodeväť krajín - priemyselne rozvinutých aj rozvojových krajín, ktoré sú spoločne zodpovedné za viac ako 80 % svetových emisií skleníkových plynov - teraz oficiálne zahrnulo do dohody svoje ciele a opatrenia v oblasti znižovania emisií. Inými slovami, teraz máme príležitosť stavať na tomto odhodlaní a pomôcť pri jeho nasmerovaní do medzinárodných opatrení. Túto príležitosť musíme využiť, aby sme pomohli udržať dynamiku smerujúcu k robustnej a právne záväznej celosvetovej dohode o klíme na obdobie po roku 2012, ktorá, samozrejme, zostáva naším cieľom.
Východiskovým bodom Komisie je, že EÚ si musí udržať svoje vedúce postavenie. Sme presvedčení, že Európa to môže najpresvedčivejšie urobiť tak, že doma prijme konkrétne a rozhodné opatrenia, aby sa z celosvetového hľadiska stala regiónom s najmenším podielom na zmene klímy. Musíme to urobiť ako súčasť stratégie EÚ 2020, ktorá bola predložená minulý týždeň. A dovoľte mi to povedať nahlas a zreteľne: je to vo vlastnom záujme Európy. Ako to? Nuž, pretože to - ak to budeme robiť rozumne - zvýši našu konkurencieschopnosť, posilní našu energetickú bezpečnosť a podporí ekologickejší hospodársky rast a inovácie, teda vytváranie nových pracovných miest. Preto Komisia teraz vypracuje plán prechodu Európskej únie na nízkouhlíkové hospodárstvo do roku 2050.
Tento plán bude zahŕňať zníženie našich emisií o 80 % až 95 % v roku 2050, ako sa už dohodlo. Okrem toho - ako si tento Parlament dobre uvedomuje - sa EÚ zaviazala znížiť do roku 2020 svoje emisie prinajmenšom o 20 % pod úrovne z roku 1990 a v prípade vyhovujúcich podmienok až o 30 %. Plne sa stotožňujem so želaním, ktoré vyjadril tento Parlament, že EÚ by sa mala posunúť ďalej, ako je cieľ 20 %. Naše zníženie musíme viac priblížiť k úrovni, o ktorej nám veda hovorí, že je potrebná na splnenie cieľa Kodanskej dohody, ktorým je udržanie globálneho otepľovania pod dvomi stupňami. Ako ste tiež uviedli v uznesení, kríza uľahčila dosiahnutie týchto cieľov. Ak chceme byť dnes takí ambiciózni, ako sme chceli byť v rokoch 2007 a 2008, keď sme prijali klimatický a energetický balík, potom by sme museli ísť nad rámec 20 %. Preto ma tiež teší, že môžem oznámiť, že pred júnovým zasadnutím Európskej rady Komisia vykoná analýzu, v ktorej preskúma, aké praktické opatrenia by boli potrebné na realizáciu zníženia emisií o 30 % do roku 2020. Komisia sa tiež zúčastní na vypracovaní analýzy dlhodobých "medzníkov" na našej ceste do roku 2050 vrátane scenárov potrebných z hľadiska miery ambícii na rok 2030. Preto bude potrebné stanoviť v súlade so stratégiou EÚ 2020 vhodné stratégie pre hlavné sektory zodpovedné za emisie. Komisia okrem toho v súlade s termínom schváleným v smernici o schéme obchodovania s emisnými kvótami (ETS) zanalyzuje situáciu energeticky náročných sektorov pre prípad presunu emisií CO2.
EÚ musí súbežne s touto prácou začať vykonávať Kodanskú dohodu. Znamená to vybudovanie robustného a transparentného medzinárodného rámca vykazovania emisií a výkonnostných kapacít jednotlivých krajín. Znamená to tiež rýchlu mobilizáciu 7,2 miliardy EUR v oblasti urýchlenej finančnej pomoci rozvojovým krajinám, ktorú sa Európa zaviazala poskytovať v období rokov 2010 až 2012. Je to dôležité najmä pre našu dôveryhodnosť, aj ako príspevok k zabezpečeniu dlhodobého financovania. Komisia je pripravená pomôcť pri zabezpečení dobrej koordinácie pomoci EÚ.
Napokon, v tomto oznámení je navrhnutý plán ďalších krokov pri rokovaniach v rámci OSN, ktorý by sa mal odsúhlasiť po obnovení rokovaní v Bonne na jar tohto roku. Technické stretnutia v Bone musia iniciovať proces začlenenia politických usmernení Kodanskej dohody do rokovacích podkladov OSN a riešenia otvorených slabých miest. A čo je najdôležitejšie, myslím si, že je veľmi dôležité zistiť, aké môžu byť konkrétne ciele pre Cancún. Rozhodujúce bude začlenenie cieľov rozvinutých krajín a opatrení rozvojových krajín, predložených podľa dohody, ako aj politických usmernení o monitorovaní, vykazovaní a overovaní (MRV), do oficiálnych rokovaní v rámci OSN, ale aj rozhodnutia o otázkach, ktoré sa do dohody nedostali, ako napríklad rozvoj medzinárodného trhu s uhlíkom, znižovanie emisií z medzinárodnej leteckej a námornej dopravy prostredníctvom organizácií ICAO a IMO, poľnohospodárstvo a ďalšie veci. Pri oficiálnych rokovaniach sa v Kodani dosiahol skutočne dôležitý pokrok v oblasti adaptačného rámca, technologického rámca, lesného hospodárstva, ktoré by tiež mohli byť medzi konkrétnymi cieľmi pre Mexiko.
Bola by som najšťastnejšia, keby výsledkom Cancúnu bola aj právne záväzná celosvetová dohoda a ak by sa tam vyriešili aj právne otázky - a nemýľte sa, Európska únia je pripravená. Musíme však pripustiť, že zostávajúce rozdiely medzi jednotlivými stranami môžu túto dohodu odsunúť až na budúci rok. K očakávaniam musíme preto pristupovať opatrne. Myslím si, že všetci viete, že vysoké očakávania v súvislosti s Mexikom, predstavujú bez konkrétnych výsledkov vysoké riziko, že tento proces nakoniec zmaríme. Preto si tiež myslím, že je veľmi dôležité, aby sme všetci, ktorým nám záleží na dosiahnutí medzinárodnej dohody, presadzovali tento postupný prístup a snažili sa robiť všetko pre to, aby svet dosiahol právne záväznú dohodu do roku 2012.
A nakoniec ešte pár slov o environmentálnej integrite. Environmentálna integrita musí byť naším heslom pri rokovaniach a viem, že podobný názor má aj Parlament. Preto je potrebné riešiť nedostatky Kjótskeho protokolu. Myslím tým obmedzený počet krajín, na ktoré sa vzťahuje - zodpovedajúci iba 30 % dnešných emisií -, a závažné slabé stránky, ktoré obsahuje, ku ktorým patria napríklad pravidlá zúčtovania emisií z lesného hospodárstva a práva štátov týkajúce sa spôsobu zaobchádzania s nadbytočnými emisiami z obdobia rokov 2008 až 2012, na ktoré poukázalo aj vaše februárové uznesenie.
členka Komisie. - Vážená pani predsedajúca, najprv k pánovi Seeberovi, o Medzivládnom paneli pre klimatické zmeny (IPCC), o tom, prečo sme ho nekritizovali, a o všetkom, čo sa od nás v tomto dokumente očakávalo. Musím povedať, že i keď si myslím, že je mimoriadne dôležité, aby medzivládny panel IPCC bral vážne kritiku a tam, kde je to potrebné, sa snažil veci napraviť, do dnešného dňa som nevidela nič, čo by zmenilo moje hlboké presvedčenie a pocit, že zmenu klímy skutočne musíme riešiť. Máme tu rôzne veci, podrobnosti, e-maily, ktoré prenikli na verejnosť, a všetky takéto veci. Nestretla som sa s ničím hlbším, čo by zmenilo môj hlboko zakorenený názor, a myslím, že to platí pre mnohých, takže je to veľmi dobre uvážené. Myslím si, že samotný medzivládny panel IPCC sa musí teraz snažiť byť opatrný, aby obnovil dôveru vo všetko, čo IPCC publikuje.
Určite nechcem znižovať očakávania, ale bola by som veľmi opatrná a nevyvolávala také vysoké očakávania, aby tí, ktorí si neželajú úspech medzinárodných rokovaní, nemohli zabrániť po Mexiku v pokračovaní tohto procesu v prípade, že nič nedosiahneme. Preto musíme byť praktickí. Pred každým budem obhajovať, že až po Kodaň bolo správne udržiavať vysoké očakávania, aby sme tam udržali tlak a dostali to na popredné miesto programu vedúcich predstaviteľov štátov. Bolo to dôležité a dosiahlo sa tým, že vedúci predstavitelia štátov prevzali zodpovednosť a že rozvíjajúce sa hospodárstva a Spojené štáty si stanovili domáce ciele. Takúto vec však môžete urobiť len raz, potom sa vám to už nepodarí celkom dosiahnuť. Obávam sa, že to nemôžeme urobiť dvakrát.
Samozrejme, nikto by nemal byť naivný. Samozrejme, že by sme sa mali postarať o náš priemysel. Mali by sme vedieť, čo robíme, a nemali by sme byť naivní. Môj názor je jednoducho taký, že si myslím, že ak by sme to robili rozumne a premyslene, bolo by možné vybrať nástroje, ktoré by zároveň prospeli zmene klímy a znižovaniu emisií, energetickej účinnosti, energetickej bezpečnosti a inovácii a tvorbe pracovných miest. O to sa budeme usilovať. Nehovorím, že to bude jednoduché. Nemali by sme si myslieť, že prechod na 30 % bude hračka, aj keď musíme vedieť, aký by bol potenciál, aké by boli dôsledky a že to by bola analýza, ktorú poskytnem pred tohtoročným júnovým zasadnutím Európskej rady. Koncom tohto roka by sme potom mali analýzu plánov do roku 2050 vrátane tejto perspektívy do roku 2030, o ktorej by sme podľa mňa mali začať premýšľať. Dôvodom je, samozrejme, že sme sa zaviazali znížiť emisie do roku 2050 o 80 % až 95 %. Ak nezačneme, v ostatných desiatich alebo dvadsiatich rokoch pred rokom 2050 by to bolo mimoriadne náročné.
Určite viete, že e-maily, ktoré prenikli na verejnosť z univerzity vo východnom Anglicku, odhalili, že historické zmeny teploty boli manipulované zástancami hypotézy zmeny klímy spôsobenej človekom, ktorí subjektívne vyberali východiskové roky. Tento trik bol použitý na zakrytie nedávnych poklesov teploty a na zvládnutie problému stredovekého obdobia oteplenia. Tieto e-maily tiež odhalili, že vedci, ktorí boli voči hypotéze skeptickí, boli vylúčení z procesu kritického preskúmania, aby sa zabránilo odhaleniu nedostatkov výskumu verejnej kontrole.
Môže byť hypotéza, ktorá závisí od manipulácie s údajmi, správnym základom na odôvodnenie obrovských výdavkov a zatváranie tovární, ako napríklad závodu oceliarskej spoločnosti Corus v meste Middlesbrough? Európska únia platí obrovské dotácie environmentálnym nátlakovým skupinám, ktoré sa zhodnú na tom, že odporúčajú EÚ, aby uplatňovala politiku, ku ktorej sa už zaviazala. Je vhodné, aby Európska únia využívala verejné finančné prostriedky na dotovanie nátlakových skupín? Mrhajú sa tým verejné prostriedky, poskytuje sa falošná podpora politikám Európskej únie a ohrozuje sa nezávislosť mimovládnych organizácií.
(DE) Srdečne vás vítam v tomto Parlamente. Podľa môjho názoru bola jedným z hlavných problémov v Kodani strata dôvery. Teoreticky by to mohlo pokračovať po celom svete, ale tiež v rámci Európskej únie. Moja otázka pre vás znie takto. Čo sa deje s nástrojmi, ktoré sme prijali minulý rok? Znepokojuje ma systém obchodovania s emisiami (ETS), pretože si nie som celkom istý, čo v súčasnosti Komisia robí, pokiaľ ide o rozhodnutie v Kodani, napríklad v súvislosti s kritériami, ale aj v súvislosti s presunom emisií CO2.
Keď som počula vetu, či teraz nie je čas urobiť si prestávku, musím povedať len to, že medzinárodné rokovania o klíme boli už dosť dlho v mnohých smeroch pozastavené. Som presvedčená, že stále potrebujeme v tejto veci výrazný pokrok. Jednoducho nerozumiem, prečo chce niekto spochybniť celý projekt pre pár vecí, ktoré prenikli na verejnosť. Môj prístup je iný. Som politička. Nemôžem posudzovať prácu vedcov, ale môžem používať svoj zdravý rozum a môžem si prečítať ich hlavné závery a zistiť, aké fakty sa v nich uvádzajú. Potom môžem sama zvážiť, či chcem podstúpiť riziko a nerobiť nič - čo by mohlo mať veľmi veľké dôsledky - alebo namiesto toho sa pokúsim na tento problém reagovať.
Takže tu by sme mali mať spoločný základ, pokiaľ ide o nástroje, pretože to v každom prípade prospeje nášmu životnému prostrediu, prinesie úžitok našim občanom a prospeje našim hospodárstvam. Prinesie to úžitok aj našim podnikom, ktoré v budúcnosti, keď bude energia ešte drahšia, dosiahnu veľmi vysokú energetickú efektívnosť. Vo svete, v ktorom bude prebiehať boj o zdroje, sa to v konečnom dôsledku vyplatí. Preto jednoducho nechápem, prečo nemôžeme z takéhoto hľadiska pristupovať k rovnakému druhu programu.
Trochu sa obávam, že rokovania o klíme by mohol postihnúť rovnaký osud ako rokovania v Dauhe, ktoré sa každý rok neustále odsúvajú. Moja otázka preto znie, aký je váš plán B, aby sa možno v častiach niektorých odvetví dosiahli výsledky? Mám tiež otázku týkajúcu sa Kjótskeho protokolu. Jedna strategická chyba, ktorú sme urobili v Bangkoku bola, že sme vzbudzovali dojem, že od Kjótskeho protokolu odstúpime. Čo by sa stalo, ak by sme do roku 2011 alebo 2012 nič neprijali? Aká je budúcnosť Kjótskeho protokolu?
Som presvedčená, že Európa musí zaujať omnoho ofenzívnejšiu pozíciu, že musí ukázať skôr svoje ramená, než svoje zámery. Moja otázka, ktorá bude pre vás jednoduchá, je podobná otázke predsedu Výboru pre životné prostredie, verejné zdravie a bezpečnosť potravín, pretože som tiež presvedčená, že Európa musí odteraz zabezpečiť, aby všetky jej obchodné dohody s tretími krajinami vždy zahŕňali tento klimatický rozmer, spolu s európskou daňou z oxidu uhličitého, ak to bude jediný jazyk, ktorému tí, ktorí odmietajú uvedomiť si závažnosť tohto problému, dokážu porozumieť.
Vážená pani komisárka, mám dve otázky, jedna sa týka urýchlenej finančnej pomoci. Ako sa spojíte s pánom Piebalgsom, aby ste skutočne zaistili, že tieto peniaze pôjdu na účinnosť, obnoviteľné zdroje a decentralizovaným spôsobom na decentralizovanú výrobu energie, a tiež v spojení s energetickou chudobou? Druhá otázka znie: ako zapojíte do hry, aj na medzinárodnej úrovni, veľké európske mestá a progresívne regióny? Bol som skutočne sklamaný, že v minulotýždňovom dokumente EÚ 2020 mestá a regióny v podstate neexistujú. Ako sa môžeme ešte odvážiť myslieť si, že posunieme Európu vpred, keď ignorujeme občianske regióny v Európe a vplyv, ktorý by mohli mať na medzinárodnej úrovni?
Riziko, že sa ocitneme v procese rokovaní podobných rokovaniam v Dauhe bolo skutočným dôvodom, prečo sme vyvíjali taký veľký tlak na Kodaň s cieľom urobiť všetko, čo je v našich silách, a pokúsiť sa takejto situácii zabrániť. Máte pravdu aj v tom, že teraz je to nebezpečné: ak sme neuspeli v Kodani, mohlo by sa to potom naťahovať donekonečna? Preto by som rada videla konkrétny časový plán s konkrétnymi cieľmi pre každú udalosť a konkrétnym dátumom, kedy sa to musí ukončiť. Myslím si, že to je veľmi dobrá otázka.
Pokiaľ ide o Kjótsky protokol, my nepredstavujeme žiadny problém. Splnili sme záväzky skôr ako ktokoľvek iný. Predložili a splnili sme naše oficiálne záväzky v prvom období od roku 2008 do roku 2012. Splníme všetko, k čomu sme sa zaviazali, a sme tiež pripravení pokračovať v Kjótskom protokole. V tejto súvislosti EÚ nepredstavuje problém. Problém tu predstavujú druhé zmluvné strany a tieto budú musieť zistiť, či chcú nejakú alternatívu, ak by tu nejaká bola, alebo ako si poradia s pokračovaním, druhým záväzným obdobím.
Chápem vašu otázku o veľkých mestách. Myslím si, že iniciatíva C40 a veľa ďalších iniciatív sú veľmi dobré a máte tiež pravdu, že veľa emisií bude súvisieť s mestami a životným štýlom v mestách. V tomto prípade je problém, že veľa plánovania a ďalších typov nástrojov, ktoré môžu reálne riešiť tieto otázky, je často na úrovni členských štátov, súhlasím však s vami a pred konferenciou v Kodani som tiež spolupracovala s niektorými väčšími mestami. Na tento aspekt by sme nemali zabúdať a mali by sme sa pokúsiť zistiť, akým spôsobom by sme to mohli ďalej rozvíjať. Okrem toho, pokiaľ ide napríklad o dopravu a dekarbonizáciu dopravy, je samozrejmé, že kľúčom k nájdeniu riešení budú veľké mestá.
Vonkoncom nesúhlasím so stratégiou, ktorá sa zakladá na tom, že v tomto počiatočnom štádiu akceptujeme, že v Mexiku nedosiahneme dohodu. Moja otázka pre vás preto znie, či ste sa jednoducho tak rozhodli, alebo je to mandát, ktorý ste dostali - a ak je to tak, kto vám tento mandát dal? Sú to vedúci predstavitelia štátov? Alebo je to spolurozhodovací postup, alebo čo? Dúfam, že túto stratégiu je možné prehodnotiť. Načo je dobré povedať: "Čo z toho, keď sa vytvorí obrovská dynamika a existujú vysoké očakávania, a potom to všetko vyjde nazmar - ako potom môžeme vysvetliť dva úplné neúspechy?". Počúvajte, tým sa nemusíte znepokojovať. USA, Čína a ďalší pravdepodobne zabezpečia, že v súvislosti s Mexikom nebudú existovať žiadne veľké očakávania. Úloha EÚ by nemala spočívať v bagatelizovaní očakávaní - úloha EÚ by mala spočívať vo vyzdvihovaní očakávaní. Ak povieme ešte pred začiatkom samitu: "Počúvajte, sme ochotní akceptovať, že sa nedosiahne zvlášť významná dohoda" a tak ďalej, potom odvrátite akúkoľvek šancu na úspech ešte predtým, ako ste začali. Stanovuje to úplne nový východiskový bod, a preto bude dohoda len horšia.
V Kodani sme však videli niečo úplne nové: zatiaľ čo v minulosti, keď sa EÚ púšťala do medzinárodných rokovaní a snažila sa veci riešiť, mala často iba niekoľko partnerov, tentoraz vedúci predstavitelia zastupujúci viac ako 80 % svetových emisií v Kodani prisľúbili, že odteraz by sa tiež chceli zapájať. To výrazne mení celú dynamiku. Chcela by som vám pripomenúť, že už roky bolo prioritou Európy zapojiť rýchlo sa rozvíjajúce hospodárstva a dosiahnuť, aby boli spoluzodpovedné, a to sa v Kodani skutočne dosiahlo.
Pokúšam sa im to skomplikovať, aby sa dohode v Mexiku nemohli jednoducho vyhnúť. Som presvedčená, že ak to máme dosiahnuť, potom musíme zabezpečiť, aby sme sa príliš nezameriavali na právnu formu, pretože by to mohlo úplne zablokovať dosiahnutie dohody o skutočnom obsahu. Je potrebné vziať do úvahy veľa faktorov, ako napríklad: Čo si myslíme? Čo počujeme? S čím môžu Spojené štáty podľa nás súhlasiť len tri týždne potom, ako mali voľby? Do hry tu vstupuje veľa faktorov, som však presvedčená, že pán Jørgensen ma pozná dosť dobre na to, aby si uvedomil, že to nie je preto, lebo si nemyslím, že by sme mali byť v Mexiku ambiciózni. Musíme sa jednoducho pokúsiť definovať maximum, ktoré by sme mohli v Mexiku dosiahnuť. Je to kľúčový bod stratégie, ktorú som sa tu dnes pokúsila predstaviť.
EÚ má dokonalú príležitosť určovať smer pri podnikaní krokov na zníženie emisií CO2. Kodanský samit možno zanechal v mnohých ľuďoch pocit sklamania, pretože niektorí účastníci sa odmietli zaviazať k akýmkoľvek konkrétnym cieľom boja proti zmene klímy. India a Čína nedávno poslali OSN oznámenia, v ktorých dali najavo svoje odhodlanie splniť ciele, ku ktorým sa zaviazali podľa Kodanskej dohody, hoci nebola jasná. To je dôležité znamenie a EÚ môže prevziať globálne iniciatívu a priviesť všetky štáty naspäť k tomu istému stolu, najmä ázijské štáty, ktorých priemyselná kapacita rastie každý mesiac. Zmena klímy je istá, práve tak, ako je isté, že ju urýchľuje znečisťovane životného prostredia. To odôvodňuje ambície EÚ ísť príkladom vo svojich opatreniach na zníženie znečisťovania životného prostredia. Náš cieľ stať sa najmenej znečisteným regiónom na svete môže byť pre nás skutočne len prínosom. Výhody, ktoré to prinesie, zahŕňajú viac než bezprostredný prínos v prospech čistejšieho životného prostredia. Preorientovanie Európy na ekologické hospodárstvo a priemysel vytvorí pracovné miesta, poskytne nové prístupy k výskumu a v neposlednom rade zníži výdavky všetkých členských štátov.
Zatiaľ čo ochrana zemskej atmosféry musí byť spoločnou zodpovednosťou rôznych krajín, je tiež jasné, že vplyv, ktorý mala každá z týchto krajín počas celej histórie, a vplyv, ktorý majú dnes, sú dve rozdielne veci, čo znamená, že ich zodpovednosti sa musia z dôvodu základnej spravodlivosti rozlišovať. Z tých istých dôvodov spravodlivosti musí definícia zodpovednosti každej krajiny v globálnom úsilí znížiť emisie okrem toho zohľadňovať príslušné obyvateľstvo. Emisie Číny na jedného obyvateľa sú štyrikrát menšie ako emisie USA a približne polovičné, ako sú priemerné emisie EÚ. India má emisie, ktoré sa rovnajú približne desatine priemerných emisií EÚ a sú dvadsaťkrát menšie ako emisie USA. V súčasnosti žije v Indii približne 500 miliónov ľudí (zhruba počet obyvateľov EÚ), ktorí nemajú prístup k elektrickej energii. Preto sú pokusy obviňovať tieto krajiny zo zlyhania kodanskej konferencie nerozumné a nečestné, nehovoriac o absurdnom obviňovaní krajín Bolívarského spojenectva národov našej Ameriky v uznesení tohto Parlamentu. Túto pozíciu odôvodňuje iba číre politické frakcionárstvo, ktoré podrýva a podkopáva to, čo sa v Kodani skutočne stalo.
Veľmi úporné lobovanie Európskej komisie a jej predsedu vo veci ambicióznej politiky v oblasti klímy a tiež energetickej politiky, ktoré pretrváva už roky, nie je ničím iným než pokusom zničiť priemysel EÚ. Táto politika je výsledkom nevedomosti, ktorú ešte zhoršuje Medzivládny panel pre zmenu klímy, alebo obyčajnej hlúposti alebo je to tiež výsledok nadmerného cynizmu vedúceho k hospodárskej sabotáži. Škoda, že ľavicoví poslanci si neuvedomili, že to nie je nič iné než pasca na nich, pretože najväčší počet stúpencov obchodovania s emisiami sa získava spomedzi tých, ktorí už jednu krízu spôsobili. Tentoraz však bude "finančná bublina" podstatne väčšia. Škoda, ktorá už bola touto samovražednou politikou spôsobená, je obrovská, najmä v našej krajine, v Poľsku. Nepotrebujeme vojnu. Krajinu je ľahšie zničiť ako ju vybudovať. Vyzývam Komisiu - spamätajte sa, pretože to, čo robíte, je nielen protieurópske, je to nehumanitárne. Potrebná je okamžitá revízia klimatického a energetického balíka. Začnite na nej pracovať a prestaňte ostatných presviedčať, aby spáchali hospodársku samovraždu. Ekologické hospodárstvo - áno, ale to, samozrejme, znamená recykláciu materiálov a energie, kogeneráciu, termomodernizáciu, udržateľnú energiu, kde nie sú žiadne iné zdroje, opätovné využitie odpadových vôd, jadrovú energiu, vyššiu energetickú účinnosť a ďalšie veci. Majú teda emisie CO2 nejakú spojitosť aj s takýmto ekologickým hospodárstvom? Áno, majú, ale paradoxne vtedy, keď emisie rastú... takže to je dobre.
Vážená pani predsedajúca, som vďačná pani komisárke Hedegaardovej, že dala najavo, že chápe základnú dilemu politiky v oblasti zmeny klímy: EÚ nemôže znižovať emisie osamotene, pretože potom budú nielen zbytočné naše výsledky, ale vytvoríme riziko poškodenia životného prostredia. Ak v dôsledku prudkého nárastu nákladov na obchodovanie s emisiami nebude môcť výroba naďalej pokračovať v Európe a ak sa v dôsledku toho napríklad oceľ alebo papier budú vyrábať na miestach, kde budú následné emisie väčšie ako v Európe, potom celkové emisie stúpnu. Jednostranná ambícia nie je ambícia: iba keď budeme konať spoločne, podľa rovnakých pravidiel, bude jednoduché výrazne si utiahnuť opasky. Základom toho musí byť odlišný druh stratégie v oblasti klímy: dôsledné zredukovanie konkrétnych emisií. Predstavuje to systém dekarbonizácie, ktorý je nezávislý od obchodného cyklu a ktorý vždy odmeňuje tú stranu, ktorá znižuje emisie, na rozdiel od súčasného systému obchodovania s emisiami. O takýto systém sa zaujímajú, medzi inými, Čína, Japonsko a Spojené štáty americké, a preto aj EÚ by mala aktualizovať svoje stratégiu, aby odzrkadľovala súčasnú situáciu. Tiež by som sa chcela opýtať, či má zmysel pridŕžať sa po roku 2012 systému obchodovania s emisiami, pretože teraz sa zdá, že takéto systémy, ktoré by bolo možné spájať s naším systémom, sa vo svete nebudú rozvíjať. Pokiaľ špecifikácia a prideľovanie emisných kvót nebudú proporcionálne, nebude sa dať zabrániť narušeniu hospodárskej súťaže. Keď sme pred necelými 10 rokmi začali pracovať na návrhu smernice o obchodovaní s emisiami, celý systém nám bol ponúkaný ako prostriedok na pripravenie obchodovania s emisiami v celosvetovom meradle. Získali sme odborné vedomosti a skúsenosti. Tieto skúsenosti nás vyšli naozaj draho a prínos pre životné prostredie nie je v žiadnom prípade evidentný. Znižovanie emisií by sa mohlo robiť spôsobom, ktorý by ho menej vystavoval zlyhaniam trhu a špekuláciám. Myslí si Komisia, že existujú dobré dôvody, aby sme pokračovali sami?
Vážená pani presedajúca, pani Hedegaardová, kodanský samit, na ktorý sme išli ako vedúci predstavitelia v oblasti boja proti zmene klímy, bol prehrou a ukázal, že o obmedzovanie emisií CO2 sa zaujíma len Európa. Pani Hedegaardová oznámila, že i napriek tomuto fiasku zostáva boj proti globálnemu otepľovaniu aj naďalej v centre európskej politiky. Teraz, pred mexickým samitom, budujeme novú stratégiu, preto si musíme odpovedať na otázku, kde sme urobili chybu, a preskúmať naše stanoviská a očakávania, pretože svet nie je dnes pripravený akceptovať také veľké obmedzenia. Preto mám pre pani Hedegaardovú tri otázky. Po prvé, ako budeme rokovať a aké ciele si stanovíme, aby mexický samit neskončil podobne ako kodanský? Po druhé, overila Európska komisia informácie o globálnom otepľovaní a topení ľadovcov v súvislosti so zavádzajúcimi a nepravdivými informáciami, ktoré poskytujú niektorí vedci? Po tretie, súhlasíte s mojím záverom, že bez súhlasu USA, Číny, Ruska a Indie s významnými zníženiami emisií bude úsilie Európskej únie a náklady, ktoré nám vznikajú, zbytočné?
Základnou úlohou Európskej únie po kodanskom samite je čo najrýchlejšie vypracovať spoločný plán pred samitom COP 16 v Mexiku. Je to nevyhnutné. Vďaka Kodani sme si uvedomili, že dobré úmysly nestačia. Na základe kodanského samitu môžeme dospieť k týmto štyrom záverom. Po prvé, Európska únia nebude úplne efektívna, ak bude iba stanovovať rámce, podľa ktorých sa má postupovať. Európa by mala rozvojovým krajinám poskytnúť reálnu podporu, ktorá prospeje ambicióznym cieľom Spoločenstva v oblasti emisií. Po druhé, Európska únia musí znovu začať diskusie so Spojenými štátmi, ako súčasť transatlantického vodcovstva, a s ďalšími vedúcimi svetovými mocnosťami. Po tretie, Európska únia by mala prijať racionálnejší prístup k stratégii znižovania emisií CO2 s cieľom znížiť emisie a zároveň sa vyhnúť vysokým nákladom na prispôsobenie sa zmenám klímy. Po štvrté, Európska únia by mala zintenzívniť svoje úsilie pri budovaní efektívneho hospodárstva s nízkymi emisiami. Vážená pani Hedegaardová, otázka je jednoduchá - je v Európe klíma na takúto zmenu?
Za zmienku stoja dva aspekty. Po prvé, dôležitým nástrojom je investovanie do ekologickejších, nízkouhlíkových technológií. Tieto investície budú chrániť životné prostredie a súčasne tiež vytvárať nové podnikateľské možnosti a nové pracovné miesta. Európska únia môže v tomto sektore zohrávať na globálnom trhu dôležitú úlohu. Druhým aspektom je dôležitosť hlavnej iniciatívy s názvom Európa efektívne využívajúca zdroje. Časť riešenia určite ponúka požiadavka Komisie adresovaná členským štátom, aby využívali štrukturálne fondy na investovanie do výstavby energeticky úsporných verejných budov. Myslím si však, že minimálne toľko pozornosti musíme venovať aj odvetviu bytovej výstavby, konkrétnejšie spoločným obytným budovám postaveným v minulosti, ktoré boli v niektorých členských štátoch, najmä vo východnej Európe, veľkými spotrebiteľmi energie.
V Kodani sa dosiahol významný pokrok aj v otázkach monitorovania, vykazovania a overovania. Tieto otázky priamo súvisia s budovaním dôvery, pretože tento systém nám umožní zistiť, že každý hrá svoju úlohu, a umožní nám stanoviť efektívnosť našich politík a ako by sme ich mali v budúcnosti prispôsobiť. Európska únia musí pokračovať v uplatňovaní systému obchodovania s emisiami a ďalších iniciatív, ako napríklad znižovania spotreby energie v budovách. Musíme splniť naše ciele v oblasti emisií a ukázať, ako môžeme mať všetci úžitok z úspor energie. Najlepší spôsob, ako presvedčiť ďalších, aby sa pridali, je poskytnúť úspešný príklad politiky v oblasti znižovania emisií, ktorá prináša úžitok obyčajným ľuďom.
V tejto súvislosti navrhujeme, ak to tak môžem nazvať, uskutočnenie malej revolúcie. Je to však len začiatok, ktorý si o niekoľko rokov bude vyžadovať ambiciózne následné opatrenia. S pomocou väčšiny vo Výbore pre dopravu a cestovný ruch sa nám podarilo vypracovať vyvážený, dôkladný a súvislý návrh. Rád by som tiež poďakoval všetkým zainteresovaným. Práca na uvedenom návrhu nebola jednoduchá. Názory boli veľmi odlišné. Dúfam však, že po zajtrajšku si túto rovnováhu zachováme a vyšleme tak jasný signál Rade, ktorá musí vypracovať ďalšiu spoločnú pozíciu.
Zároveň vám však musím povedať, pán podpredseda, že text, ktorý ste nám predložili ako základný dokument o ekologizácii dopravy, bol, mierne povedané, príliš vágny. Je mi ľúto, že musím povedať, že neobsahuje žiadny konzistentný celkový plán a že všetky možnosti nechávate otvorené. Je postavený na zásade subsidiarity. Ak tvrdíte, že máme ekologizovať dopravu, musí sa to týkať celej Európskej únie a nemôže to podliehať želaniam členských štátov. Musí sa to týkať všetkých druhov dopravy, od železničnej až po námornú.
Nemôžete si zvoliť iba oblasť cestnej dopravy, v skutočnosti konkrétne oblasť nákladnej dopravy, a tvrdiť, že "rozhodnutie o zavedení cestného mýta ponecháme na členských štátoch". Ak chcete uskutočniť zásadnú zmenu, musíte predložiť integrovaný plán pre všetky dopravné prostriedky. Túto požiadavku sme vo výbore jasne vyslovili. Následne však musíte uskutočniť vedecky podložené hodnotenia vplyvu, ktoré budú pri dopravných prostriedkoch zohľadňovať dôsledky na hospodársku súťaž, na náklady na mobilitu a na konkurencieschopnosť Európy.
Druhé oznámenie o internalizácii externých nákladov je ďalším príkladom fragmentárnosti v rámci vášho systému. Predkladáte návrh a zároveň ho nepredkladáte. Pokiaľ ide o internalizáciu externých nákladov, opäť ste vydali ohromnú a veľkú príručku, ktorá poskytuje množstvo spôsobov vykonania výpočtov, ale na konci tvrdíte, že "budeme vypočítavať podľa paušálnej hodnoty". Nikto na svete tomu nemôže rozumieť. Nepodarilo sa vám zohľadniť ani príspevky rôznych dopravných prostriedkov, či už prostredníctvom všeobecného zdanenia, dane z ropy alebo dane z vozidiel.
Navyše si príliš dobre uvedomujete skutočnosť, že spoločnosti dlho znášali náklady súvisiace s dopravným preťažením, keďže to vedie k vyšším mzdovým nákladom a vyšším nákladom na palivo. Pán El Khadraoui, vzhľadom na túto skutočnosť je potrebné povedať, že nemá zmysel internalizovať náklady súvisiace s dopravným preťažením. Práve naopak. Musíme sa pokúsiť odstrániť toto preťaženie pomocou prezieravej obnovy infraštruktúry a rozmiestnenia inteligentných dopravných informačných systémov. Okrem toho nesmieme zaťažovať podniky, ktoré už teraz bojujú so zvýšenými nákladmi, dodatočnými nákladmi vo forme poplatkov za používanie ciest. Takýto postup nemá zmysel.
Pán podpredseda, vaše oznámenie o protihlukových opatreniach na železničných tratiach je v zásade prínosné. Avšak ako by sa spýtal anglicky hovoriaci človek: "Where's the beef?" V čom v skutočnosti spočíva váš návrh? Tvrdíte, že možností je veľa. V žiadnom prípade. Vy ste Komisia. Vy máte právo a povinnosť predkladať návrhy, ktoré potom my môžeme prijímať. Z toho dôvodu vás Výbor pre dopravu a cestovný ruch vyzýva, aby ste predložili návrh smernice o zavedení poplatkov za prístup na trať súvisiacich s hlukom, aby sme opätovným investovaním finančných prostriedkov získaných na základe týchto poplatkov za prístup na trať v železničných spoločnostiach vrátane súkromných spoločností mohli pomôcť zaviesť nové protihlukové zábrany. Všetci v tomto Parlamente máme jasný cieľ. Ten spočíva v odstránení hluku spôsobovaného železničnou dopravou. Chceme podporovať železničnú dopravu. Cesta cez pokojné rýnske údolie však musí prebehnúť spôsobom šetrným z hľadiska životného prostredia. Pomôžte nám to dosiahnuť. Predložte naozaj konkrétny návrh!
Vážený pán predsedajúci, dospeli sme k záveru ďalšej rozpravy o otázke, na ktorú som sa rozhodol upozorniť tento Parlament hneď, ako som získal jeho podporu. Inými slovami, o našom cieli nezaviesť novú daň pre európskych občanov. Pokiaľ ide o Komisiu, dobrovoľnosť nového systému Eurovignette dokazuje, že nezavádzame novú daň. Predovšetkým, získané sumy nebudú vo všeobecnosti vyčlenené pre rozpočty rôznych členských štátov, ale budú pridelené na dosiahnutie zmeny v konkrétnom odvetví, najmä v oblasti znečisťovania, internalizácie externých nákladov a vybudovania bezpečnejších ciest a infraštruktúry.
Chcem poďakovať Parlamentu za odhodlanie, ktoré preukázal v súvislosti s balíkom ekologizačných opatrení, najmä pokiaľ ide o preskúmanie smernice Eurovignette. Návrh, ktorý prijal Výbor pre dopravu a cestovný ruch na základe správy pána El Khadraouiho, vysiela presvedčivý signál členským štátom, pretože poskytuje flexibilnejší rámec, ktorý právnym spôsobom umožňuje prijatie nových nástrojov na boj proti negatívnym účinkom v odvetví dopravy a v rámci zúčastnených strán v tomto odvetví. Tento cieľ dosahuje prostredníctvom politického zámeru postupne podporovať zavedenie spravodlivých a účinných tarifných sadzieb pri využívaní infraštruktúry, na základe ktorých platí znečisťovateľ, a nie daňový poplatník.
Domnievam sa, že stanovisko schválené Komisiou, o ktorom dnes rokujeme, posilňuje návrh Komisie v niektorých zásadných súvislostiach. Pokiaľ ide o pridelenie finančných zdrojov, som presvedčený, že predložené pozmeňujúce a doplňujúce návrhy sú v súlade s naším navrhovaným prístupom, ktorého cieľom je chrániť prideľovanie príjmov z mýt a znížiť vonkajšie vplyvy cestnej dopravy. Som presvedčený, že uvedené návrhy môžem podporiť. V súvislosti s vonkajšími vplyvmi, ktoré je potrebné zvážiť, nesúhlasím v otázke emisií CO2, ale súhlasím so zohľadnením dopravného preťaženia. Upravený poplatok za preťaženie by nám umožnil bojovať proti zmene klímy účinnejšie než v prípade uplatňovania jednorazovej dane z CO2. Uvedený krok má zásadný význam pre hospodársku účinnosť cestnej dopravy a je prínosom pre zabezpečenie dostatočne vysokého príjmu na financovanie nových dopravných kapacít. Som presvedčený, že kompromis, ktorý sme dosiahli, vytvára pevný základ pre diskusie s Radou. Ak však chceme zabezpečiť, aby bol konečný výsledok pre členské štáty výzvou, nie prekážkou, a aby nevznikli podmienky, ktoré je príliš zložité zvládnuť, musíme postupovať veľmi opatrne.
Mám však určité výhrady ku konkrétnemu pozmeňujúcemu a doplňujúcemu návrhu, ktorý sa týka citlivých horských oblastí. Návrh Komisie už umožňuje uplatňovanie multiplikačného faktora nákladov na znečistenie ovzdušia známeho ako horský korekčný faktor. Skutočnosť, že sme jednoducho umožnili doplnenie tohto tarifného poplatku k existujúcej prirážke, ktorá bola zavedená v roku 2006 s cieľom financovať dlhé tunely cez Alpy, sa rovná dvojitému tarifnému poplatku. Podľa môjho názoru je to prekážka pri vytváraní jednotného trhu. Tento krok vo mne vyvoláva rozpaky.
Teraz by som rád prešiel k správe pána Jarzembowského o oznámení priloženom k smernici. Ako to pán Jarzembowski jasne vyjadril vo svojom vystúpení, má mimoriadne kritický postoj k pozícii Komisie. Po dlhých rokoch vzájomnej spolupráce s ním tentoraz nesúhlasím. Správa je nepochybne kritická. Pokúsim sa sústrediť najmä na dva body, ktoré považujem za zásadné. Na jednej strane chcem zdôrazniť, že Komisia uskutočnila hodnotenie vplyvu, ktoré sa týka všetkých spôsobov dopravy a obsahuje analýzu účinkov rôznych možností internalizácie. Domnievam sa, že uvedená analýza je základom stratégie internalizácie, ktorú navrhuje Komisia. Na druhej strane, Komisia navrhla spoločný rámec internalizácie založený na zásade, ktorá sa týka všetkých spôsobov dopravy a nadväzuje na predchádzajúce iniciatívy. Je to praktický prístup, ktorý dodržiava acquis communautaire a zohľadňuje nedávno prijaté návrhy. Mám na mysli rozšírenie systému obchodovania s emisnými kvótami pre leteckú dopravu a medzinárodné dohody o leteckej doprave, odvetvie námornej dopravy a vnútrozemské vodné cesty. Môžeme samozrejme diskutovať o tom, či sa návrhy Komisie týkajú všetkých oblastí, ale musím zdôrazniť, že Komisia sa zaoberala otázkami, o spracovanie ktorých bola požiadaná. Inými slovami, integrovaným plánom ekologizácie dopravy podporovaným osobitnými legislatívnymi návrhmi.
Vážený pán predsedajúci, pán komisár, náš spravodajca a môj ctený kolega, pán El Khadraoui, začal upokojujúcimi slovami. Nebudú zavedené žiadne európske poplatky. Namiesto toho sa pán spravodajca zaoberá základnými pravidlami vnútorného trhu s cieľom zjednodušiť udržateľnú dopravu v Európe. Stanovisko, ktoré zaujíma ako spravodajca, však poskytuje členským štátom oprávnenie zaviesť veľmi vysoké poplatky vo výške niekoľkých eur za kilometer spolu s poplatkami za preťaženie a prirážkou. Vážený pán predsedajúci, povedané slovami pána podpredsedu Komisie, nerokujeme o základných pravidlách vnútorného trhu, ale o prekážkach jeho vytvorenia.
Skupina Európskej ľudovej strany (kresťanských demokratov) a európskych demokratov chce dnes jasne vyjadriť svoje stanovisko. Spoľahlivo podporujeme investície v rámci udržateľnej dopravy. Internalizácia externých nákladov na znečistenie ovzdušia a hluk sa preto môže spoľahnúť na našu podporu za predpokladu, že príjmy budú investované do ekologizácie cestnej dopravy, ktorá má všeobecnú podporu. Návrhy na poplatky za preťaženie a prirážku však podľa skupiny PPE-DE zachádzajú príliš ďaleko. Poplatky za preťaženie majú veľmi obmedzený vplyv na životné prostredie a problém preťaženia neriešia. Okrem toho by v tomto období hospodárskej krízy znamenali mimoriadnu záťaž pre malé a stredné podniky, čo tiež negatívne ovplyvní zamestnanosť.
odporúčanie do druhého čítania, ktoré predkladá Výbor pre vnútorný trh a ochranu spotrebiteľa k spoločnej pozícii Rady na účely prijatia nariadenia Európskeho parlamentu a Rady, ktorým sa mení a dopĺňa smernica 2002/22/ES o univerzálnej službe a právach používateľov týkajúcich sa elektronických komunikačných sietí a služieb, smernica 2002/58/ES týkajúca sa spracovávania osobných údajov a ochrany súkromia v sektore elektronických komunikácií a nariadenie (ES) č. 2006/2004 o spolupráci medzi národnými orgánmi zodpovednými za vynucovanie právnych predpisov na ochranu spotrebiteľa (16497.1.2008 - C6-0068/2009 - (Spravodajca: pán Harbour),
odporúčanie do druhého čítania, ktoré predkladá Výbor pre priemysel, výskum a energetiku k spoločnej pozícii Rady na účely prijatia nariadenia Európskeho parlamentu a Rady, ktorým sa menia a dopĺňajú smernice 2002/21/ES o spoločnom regulačnom rámci pre elektronické komunikačné siete a služby, 2002/19/ES o prístupe a prepojení elektronických komunikačných sietí a príslušných zariadení a 2002/20/ES o povolení na elektronické komunikačné sieťové systémy a služby (16496.1.2008 - C6-0066/2009 - (Spravodajkyňa: pani Trautmannová),
V tejto smernici sme značne zlepšili práva spotrebiteľov a používateľov elektronického priestoru. Spotrebitelia musia mať právo rozhodnúť sa medzi komunikačnými službami v ponuke a aby tak mohli urobiť, majú nárok na informácie. Majú nárok na čestné podmienky, ktoré ich nezaväzujú na dlhé obdobie k jednotlivým poskytovateľom. Majú nárok na služby tiesňového volania vysokej kvality, na prístup k sociálnym informačným službám cez internet a k hlasovej telefónnej komunikácii. Predovšetkým majú nárok na ochranu údajov v priestore elektronickej komunikácie. O tom budeme počuť neskôr. Musíme takisto splnomocniť regulačné orgány, aby sa tieto nároky náležite uplatňovali. To všetko sa zahrnulo do tohto návrhu.
Na záver svojho prvého prejavu chcem povedať, že na tomto návrhu pracoval veľký počet ľudí a za sebou máme obrovské zdroje. Chcem predovšetkým spomenúť pána Petra Traunga z Výboru pre vnútorný trh a ochranu spotrebiteľa, pána Luca Vusaggia, nášho právneho poradcu a pani Lindsay Gilbertovú z našej skupiny, ktorí všetci úzko spolupracovali s mojou asistentkou Sheenou Gooroochurnovou. Veľkú podporu sme dostali zo strany Komisie, od pána Petra Rodforda, samotnej pani komisárky a jej tímu a takisto od sekretariátu Rady vedeného Evou Veivovou. Spomínam to, pretože si myslím, že mnoho ľudí zvonku si neuvedomuje rozsah a záväzky, ktoré máme pri odovzdávaní týchto komplexných textov. Teším sa na vašu zajtrajšiu podporu, pretože je to veľmi dôležité pre budúcnosť nás všetkých.
Európsky parlament splnil svoj záväzok voči tomuto pozmeňujúcemu a doplňujúcemu návrhu, keď zahrnul do tohto kompromisu kľúčové zložky pozmeňujúceho a doplňujúceho návrhu 46: ochrana slobôd, právo na rozsudok a odvolanie sa na súd - výraz, ktorý je najviac v súlade s výrazom súdneho orgánu - a zaviedol dve dodatočné ustanovenia pre používateľov internetu: potvrdenie dôležitej úlohy internetu pri uplatňovaní základných práv a slobôd s osobitným odkazom na Európsky dohovor o ochrane ľudských práv a základných slobôd.
Dámy a pánu, čelíme voľbe: podporiť pozmeňujúci a doplňujúci návrh 46 taký, aký je, a teda vrátiť celý telekomunikačný balík späť do zmierovacieho konania, ktorým sa znovu otvorí diskusia o všetkých bodoch ustanovených v rokovaniach, čo povedie k jeho zrušeniu v dôsledku masívnej opozície členských štátov voči tomuto pozmeňujúcemu návrhu, alebo podporiť nové znenie pozmeňujúceho a doplňujúceho návrhu 46, ktorým sa zabezpečuje dodržiavanie základných slobôd, a tak potvrdiť to, čo Parlament prijal v čase hlasovania o správe pána Lambrinidisa.
Ak existuje nejaké odvetvie, ktoré môže skutočne poskytnúť katalyzátor a stimuly potrebné na riešenie krízy, je to presne sektor informačných technológií a komunikácií, a konkrétne sektor elektronických komunikácií a telekomunikácií. Práve preto je také mimoriadne dôležité, že sme dospeli k tejto dohode, pretože nám umožní pohnúť sa vpred a to vďaka prístupu, ktorý považujem za ten najdôležitejší: zachovanie otvoreného pohľadu, pozeranie sa dopredu a namiesto odmietania protekcionizmu podporovanie hospodárskej súťaže a konkurencieschopnosti. Úloha tohto sektora je pre to nevyhnutná.
Vzhľadom na balík - už sa spomenuli rozličné aspekty viacerých správ - chcela by som ako spravodajkyňa tejto správy len spomenúť vytvorenie nového orgánu európskych regulátorov v sektore elektronických komunikácií, nevyhnutného nástroja na zabezpečenie toho, aby sa pravidlá, ktoré zajtra v novom nariadení prijmeme, v Únii sústavne dodržiavali a aby v praxi existovala harmonizácia umožňujúca vytvorenie a rozvoj skutočného vnútorného trhu s vnútornou hospodárskou súťažou, keďže je to najlepší spôsob ako zabezpečiť výhody pre spotrebiteľov a najlepší spôsob, ako zabezpečiť, aby mali európski spotrebitelia šancu využívať najlepšie služby za najlepšie ceny.
Takisto by som chcela vyjadriť svoju vďaku za bezvýhradnú podporu, ktorej sa mi dostalo ako spravodajkyni smernice o GSM, najmä tieňovým spravodajcom, ktorí so mnou spolupracovali a pani komisárke Redingovej za flexibilitu, ktorú preukazovala počas celého procesu vrátenia úlohy Parlamentu, o ktorú sme žiadali: zúčastňovať sa na strategickom plánovaní používania rádiového frekvenčného spektra. Musím, samozrejme, takisto poďakovať českému predsedníctvu za preukázanie jasného odhodlania rozhodnúť o tejto smernici spolu so zvyškom balíka ešte pred koncom volebného obdobia.
Ako spravodajkyňa smernice o GSM som presvedčená, že sme našli správne konečné riešenie, a to umiestnenie strategického plánovania frekvenčného spektra na úrovni Spoločenstva do budúcich viacročných programov politiky rádiového frekvenčného spektra a jeho spojenie s rámcovou smernicou. Je to správne rozhodnutie, pretože uznávame, že frekvenčné spektrum ako vzácny, verejný majetok, ako aj strategické plánovanie potrebuje legislatívnu kontrolu pri rozvoji nových sietí - bezdrôtových sietí a sietí optických vlákien - ktoré sú, ako sme sa všetci zhodli, budúcnosťou. Budúcnosťou, v ktorej musíme ponúknuť operátorom právnu ochranu, aby mohli investovať a my sme mohli znovu nájsť to vodcovstvo, ktoré kedysi Európska únia preukazovala.
Táto skvelá práca je výsledkom dohody, ktorá je tu dnes na stole potom, ako Komisia predložila balík na stôl v roku 2007. Výsledky zahŕňajú nové práva spotrebiteľov, ako je napríklad právo vymeniť telefónneho operátora za jeden pracovný deň, vytvorenie európskeho telekomunikačného orgánu, vyššia vzájomná závislosť národných regulačných orgánov, opatrenia na zabezpečenie toho, že sa Európania môžu pripojiť k širokopásmovému internetu, otvorenie rádiového frekvenčného spektra na použitie novými bezdrôtovými službami, nový nástroj funkčného oddelenia na povzbudenie hospodárskej súťaže a rozšírenie ponuky pre spotrebiteľa, jasné pravidlo investovania na podporenie hospodárskej súťaže vo vysokorýchlostných širokopásmových sieťach, lepšie práva a nové záruky pre spotrebiteľov, mechanizmy na riešenie narušenia údajov a tak ďalej. Sú to veľmi dôležité nové opatrenia pre sektor, ktorého príjmy majú hodnotu viac ako 300 miliárd EUR a ktorý stojí za globálnym vedením Európy, pokiaľ ide o mobilné telefóny a vysokorýchlostný internet.
Chcela by som zdôrazniť, že ak Parlament bude hlasovať za tento balík, ten sa musí do vnútroštátnych právnych predpisov zaviesť do roku 2010 a do konca tohto leta vznikne nový telekomunikačný orgán. Hlasovanie Európskeho parlamentu je veľmi dobrou správou pre spotrebiteľov v celej Európskej únií. Vďaka roamingu sme poskytli liek na symptóm, ktorý mal pôvod v chýbajúcom európskom trhu telekomunikácií. Teraz reforma smeruje do jadra problému. Pripravuje cestu pre skutočný jednotný trh pre telekomunikačných operátorov a takisto aj spotrebiteľom. Pre náš priemysel je to mimoriadne dôležité.
Vítam takisto skutočnosť - a Parlament to vždy podporoval - že používatelia so zdravotným postihnutím budú mať silnejšiu pozíciu. Predovšetkým vítam, že teraz budú mať spotrebitelia prospech zo záruk, pokiaľ ide o súkromie, slobodu prejavu a prístup k informáciám. Toto všetko spolu - či už prostredníctvom prijatia opatrení na harmonizáciu alebo prostredníctvom väčšieho dohľadu nad opravnými prostriedkami, ktoré si vyberú národné regulačne orgány - zabezpečí väčšiu konzistentnosť na vnútornom trhu a pomôže novému orgánu, ktorý bude zohrávať kľúčovú úlohu v tomto procese, spojiť odborné znalosti a skúsenosti 27 národných regulačných orgánov a prekonať zostávajúce prekážky na vytvorenie skutočnej Európy bez hraníc.
Ďalší dokument, ktorý máme na stole, je smernica o GSM. Tu Komisia môže plne podporiť zmeny, ktoré majú za cieľ objasniť, že frekvenčné pásma sú zahrnuté do pôsobnosti pozmeňujúcej a doplňujúcej smernice. Chcem len zdôrazniť, že len samotná smernica vedie k zníženiu úspor mobilného sektora až do výšky 1,6 miliardy EUR, čo veľmi jasne ukazuje, že Parlament je schopný predkladať rovnovážne rozhodnutia - rozhodnutia v prospech hospodárstva, rozhodnutia v prospech priemyslu, rozhodnutia v prospech spotrebiteľov. Toto všetko predstavuje veľmi dobrý balík v záujme Európy.
Vážená pani predsedajúca, pani komisárka, dámy a páni, chcela by som začať poďakovaním sa všetkým tým, ktorí pomohli k tomu, aby sme napokon dosiahli uspokojivý kompromis o telekomunikačnom balíku. Moja vďaka patrí predovšetkým nášmu Parlamentu: predovšetkým spravodajcom, mojim kolegom pánovi Harbourovi, pani del Castillovej Verovej a pani Trautmannovej a samozrejme aj pani Pleguezuelosovej Aguilarovej. Veľká vďaka, pani komisárka, aj za úžasnú spoluprácu s Komisiou. Vy osobne ste boli častokrát prítomná na trojstranných rokovaniach. Je to dobré znamenie. Spolu s českým predsedníctvom ste skutočne konštruktívne prispeli a pomohli nám tento kompromis nakoniec dosiahnuť.
Tento kompromis je dobrý a veľmi dúfam, že sa počas zajtrajšieho hlasovania stretne so širokým súhlasom. Ako už bolo spomenuté, celé odvetvie telekomunikácií je jedným z najefektívnejších odvetví nášho európskeho hospodárstva a práve uprostred finančnej a hospodárskej krízy je obzvlášť dôležité vytvárať všeobecné podmienky, aby sa tento stroj na pracovné miesta v Európe mohol znovu naštartovať a fungovať. Veľa pracovných miest je spojených s priemyslom telekomunikácií a týmto právnym rámcom, ktorý teraz prijímame, sme vytvorili podmienky, ktoré umožnia tomuto sektoru správne pokračovať v rozvoji.
Prečo je telekomunikačný balík taký dôležitý? Chcela by som zdôrazniť to, čo je podľa môjho názoru tým najdôležitejším bodom. Potrebujeme rýchly internetový prístup v celej Európe, nielen v mestách ale takisto aj vo vidieckych regiónoch. Pod "my" mám na mysli mladých ľudí, ktorí komunikujú po celom svete. Pod "my" mám na mysli naše podniky, ktoré pôsobia na svetovej úrovni a sú vytvárané medzinárodne a samozrejme aj naše orgány a úrady. Čo sa dosahuje telekomunikačným balíkom v tejto súvislosti? Vytvára potrebný právny rámec, aby tak podniky mohli investovať do rozvoja celoštátnych širokopásmových sietí. Týmto balíkom a ochranou investícií, ktorá je do neho zahrnutá, sme vytvorili zmysluplné stimuly a prostredníctvom požiadaviek tohto nariadenia sme zabezpečili, že to, čo stmeľujeme, nie sú nové trhy. Riziká pri budovaní nových sietí sa uspokojivo a spravodlivo rozložili.
Čo sa týmto telekomunikačným balíkom ďalej usmerňuje? V prvom rade účinné využívanie frekvenčných pásiem, čo je takisto dôležité pri celoštátnom rozvoji dodávok širokopásmových technológií. V balíku obhajujeme flexibilnejšiu frekvenčnú politiku v Európe. Frekvenčné pásma, ktoré budú uvoľnené digitalizáciou na digitálnu televíziu - takzvaná digitálna dividenda - by mala byť dostupná aj pre mobilné širokopásmové služby, ktoré môžu obzvlášť vyplniť prázdne miesta vo vidieckych oblastiach. Zároveň sme však uznali osobitnú úlohu, ktorú zohráva vysielanie, keďže zaručuje slobodnú mienkotvorbu v našej demokratickej spoločnosti. Jedno s druhým, je to dobrý kompromis a dúfam, že zajtra získa širokú podporu.
v mene skupiny PSE. - Vážená pani predsedajúca, je fascinujúce sledovať túto rozpravu - kolegovia už načrtli hlavné témy a pani komisárka podala svoje stanovisko - ale vidieť, že Radu tu nezastupuje vôbec nikto, čo nám veľa hovorí o tom, ako niekedy fungujeme v Európskej únii. Toto je úplne neprijateľné. Sme svedkami jednej z vôbec najvážnejších kríz v Európe a na celom svete a rozprávať sa o téme, ktorá je taká podstatná a dôležitá pre vytváranie pracovných miest - o jednej z oblastí, kde ešte máme do veľkej miery určitú stabilitu - a to, že Rada tu dnes s nami neuvažuje a nediskutuje, mi napovedá o mnohom. Dúfam, že ďalšie predsedníctvo Rady tu uvidíme častejšie, pretože takýmto spôsobom nemôžeme ďalej fungovať.
Môj posledný bod sa týka naliehania na tento Parlament, mojich kolegov a Komisiu - a dúfam, aj Radu - aby sa pozreli na tie oblasti, v ktorých sme už dospeli ku kompromisu, ale s ktorými ešte nie sme celkom spokojní. To sa týka otázok spojených s internetom, ako napríklad spôsob, akým môže štát zasiahnuť, ak si myslí, že občania majú nezákonný prístup k obsahu internetu, čo v Nemecku nazývame "Internet sparen", a riadenie siete. Dúfam, že nájdeme spôsob, ako vyriešiť tieto otázky v druhej polovici roka a nájdeme správny rámec k získaniu väčšej zhody medzi nami a občanmi, ktorí sú od nás do veľkej miery závislí.
Výsledkom rokovaní s Radou bolo niekoľko dôležitých úspechov. Jedno z veľkých zlepšení v porovnaní s prvým čítaním sa týka prístupu k európskemu núdzovému telefónnemu číslu 112 a záväzok operátorov, aby bezodkladne sprístupnili lokalizáciu volajúceho za predpokladu technickej realizovateľnosti, minimálne pri operátoroch mobilných telefónov aj pevných liniek. Toto je hlavný úspech, keďže pomôže záchranným službám účinnejšie reagovať a zlepší ochranu životov všetkých občanov nech už sa nachádzajú kdekoľvek v Európskej únii.
Ustanovenia o stratégiách v oblasti riadenia prevádzky siete boli v správe kontroverzným bodom, ale som silne presvedčený, že kompromis chráni práva účastníkov na prístup k obsahu, službám a aplikáciám a na využívanie služieb podľa vlastného výberu. Nikto v tomto Parlamente si nikdy neželal obmedziť slobodu na internete. Naším cieľom bolo povoliť postupy v oblasti riadenia prevádzky siete, kým budú potrebné, aby zabezpečovali čo možno najlepšie skúsenosti online pre koncových používateľov a kým nebudú obmedzovať hospodársku súťaž medzi poskytovateľmi služieb. Domnievam sa, že kompromis je celkom v súlade s týmto cieľom, a to je dôvod, prečo ho plne podporujem.
Podľa môjho názoru, ako sme sa teraz dohodli, sa budú vďaka frekvenčným pásmam oveľa viac zohľadňovať verejné záujmy v prospech vysielania. Vzhľadom na súčasnú rozpravu súvisiacu s finančnými trhmi som presvedčená, že sme našou rozpravou vlastne predišli problémom. Tento teraz dohodnutý návrh vezme oveľa vyrovnanejším spôsobom do úvahy vzťahy medzi trhom a tým, čo trh môže vytvoriť a úlohami štátu. Som presvedčená, že predstavuje pokrok pre bezpečnosť našej demokracie a že môže hodnotne prispieť aj kultúre.
Viem, že pôvodný pozmeňujúci a doplňujúci návrh 138 nemal súdne optimálnu formu. Vidím však, že kompromis, ktorý sme teraz našli, nezaručuje, že ešte pred obmedzením základných práv občana v Európskej únii sa do tohto rozhodnutia o obmedzení základných práv zapojí sudca. Pani komisárka, veľmi by ma zaujímalo, ak by som si to mohla vypočuť, ako vy interpretujete tento kompromis, najmä to, čo podľa vášho názoru znamená tento kompromis, ktorý máme na stole, pre francúzsky model zákona Hadopi ("trikrát a dosť").
v mene skupiny GUE/NGL. - (SV) Ďakujem, pani predsedajúca. Dnes sme svedkami rastu novej spoločnosti. Vidíme technologickú obnovu v rámci spoločnosti, v ktorej staré druhy komunikácie jednosmerného typu "jedna osoba hovorí a všetci ostatní počúvajú" nahradila viacrozmerná komunikácia, forma participatívnej komunikácie a mnohí z nás túto novú kultúru slobody prijali. Ide o prepojenie, slobodu prejavu, tvorivosť a tvorivé nadšenie. Ide o výmenu informácií, ktorá často nezávisí od komerčných záujmov, ale nanešťastie sa staré štruktúry pri moci cítia ohrozené, a preto chcú zasahovať, regulovať a kontrolovať to, čo sa deje na internete.
Pod zámienkou boja proti organizovanému zločinu a terorizmu sa snažia obmedzovať naše občianske práva, ale toto sa nesmie stať. Spolu s mojimi kolegami v Konfederatívnej skupine Európskej zjednotenej ľavice - Nordická zelená ľavica, sme preto vypracovali množstvo pozmeňujúcich a doplňujúcich návrhov v prospech občianskych práv, na ochranu práv občanov na internete. Znovu predkladám svoj pozmeňujúci a doplňujúci návrh 166, ktorý bol prijatý v predchádzajúcom čítaní. Cieľom pozmeňujúceho a doplňujúceho návrhu je zabezpečiť, aby mali koncoví používatelia elektronickej komunikácie, a teda my občania, príležitosť pristupovať k službám a uplatneniam bez neoprávnených obmedzení. Musíme nájsť rovnováhu medzi právami ľudí na slobodný prejav a súkromie a ochranu osobných údajov a slobodami a právami ostatných vrátane práva na ochranu duševného vlastníctva a ochranu verejnej bezpečnosti a istoty.
V niektorých krajinách chcú vlády zaviesť nové, prísnejšie zákony, ktoré umožnia poskytovateľom internetu zablokovať prístup ľudí k internetu. Sme presvedčení, že by nemalo byť možné zablokovať prístup k internetu žiadnemu občanovi bez toho, aby tomu predchádzalo súdne konanie. Ako občan musím mať takisto slobodu môcť surfovať po rozličných stránkach na internete a cítiť sa bezpečne s vedomím, že súkromné podniky nemôžu získať tieto informácie. Tí z nás, ktorí milujú internet a príležitosti, ktoré prináša, tvrdia, že práva používateľov by malo určovať to, na čo používame naše poplatky. Nechceme byť ponížení len na spotrebiteľov, aby naše práva pozostávali len z toho, čo je napísané v našej zmluve o predplatenej službe. Nanešťastie, spoločné stanovisko Rady aj kompromis otvárajú cestu práve k tomuto, ale chceme byť občanmi na internete, nie len obyčajnými zákazníkmi a spotrebiteľmi. Internet je miesto stretávania, fórum slobodných informácií, niečo ako spoločná zem. Budeme teraz regulovať toto fórum a prispôsobovať ho záujmom obchodných predstaviteľov? Nie, myslím si, že nie. Otázka je, v akom type spoločnosti chceme žiť? Chceme žiť v spoločnosti pod stálym dozorom alebo chceme spoločnosť, v ktorej si ľudia môžu byť istí, že sa dodržiavajú princípy právneho štátu? Spoločnosť, v ktorej ľudia vedia, že ich súkromie sa rešpektuje; spoločnosť, kde sa uprednostňuje sloboda prejavu pred kontrolou ľudských životov. Toto je typ spoločnosti, v ktorej chcem žiť a pracovať, aby sa nám ju podarilo dosiahnuť. Preto na vás nalieham, aby ste podporili pozmeňujúce a doplňujúce návrhy o právach občanov, ktoré som vypracovala ja a skupina GUE/NGL.
Tento text skutočne nepodporuje tvorbu. Len sotva poskytuje rozšírené dozeranie na aktivity používateľov internetu. Nezahŕňa žiadne osobitné návrhy na zlepšenie legálnej ponuky kultúrnych tovarov. Pateticky zaostáva za technickými možnosťami ukrývania alebo navádzania na nesprávne adresy IP. Ide o krok dozadu, pokiaľ ide o právo na súkromné kopírovanie, za ktoré aj tak každý platí poplatok za digitálne nosiče. Čisto administratívnemu orgánu dáva právomoc trestne stíhať a ukladať pokuty. Znovu ustanovuje dvojitú sankciu pri zamietnutom prístupe internetových používateľov k webu, ale vyžaduje pokračovať v platení poplatkov. Nakoniec, pohŕda právom na prezumpciu neviny a právom na obranu.
V správe pána Harboura sa preto mnoho úspechov dosiahnutých pre spotrebiteľov vôbec nespomína. Dúfam, že to bude tentokrát iné, nielen z toho dôvodu, že dosiahnuté kompromisy o základných slobodách a rešpektovaní súkromia sú dobré, ale takisto aj vďaka tomu, že tento dokument má obrovský potenciál pre spotrebiteľov aj pre odvetvie telekomunikácií a jeho zamestnancov. Dosiahnuté kompromisy o rámcovej smernici a smernici o univerzálnej službe sa jasne odvolávajú na záväzok členských štátov dodržiavať zásady práva na spravodlivý proces, čo musí celkom iste uistiť tých, ktorí stoja proti francúzskemu projektu pokutovania administratívnym orgánom. Tieto texty nie sú ničím iným ako trójskym koňom diferencovanej odpovede a dokonca odporujú skutočnej podstate.
Chcem takisto zdôrazniť to, čo sme pre spotrebiteľov dosiahli v súvislosti so smernicou o univerzálnej službe. Nebude možné, aby sa operátor skrýval za problémy technickej realizovateľnosti ako dôvod neposkytnutia spoľahlivého prístupu k záchranným službám a k lokalizácií každého, kto využije núdzové telefónne číslo 112. Nakoniec sa vyrieši tento podstatný bod pre bezpečnosť európskych občanov; bolo to možné technicky zrealizovať už dlhé roky, ale orgány a operátori radšej obetovali bezpečnosť na oltár úspor z investícií.
To isté sa týka zlepšovania transparentnosti a kvality informácií týkajúcich sa zmluvy, pričom sa majú poskytovať záväzne a pravidelne. Spotrebitelia budú schopní profitovať z cenových informácií, ktoré zodpovedajú ich spotrebiteľskému profilu a takisto aj z varovných správ v prípade, ak prekročia svoj obvyklý cenový balík, čo je výhodné najmä pri osobitných tarifách na použitie v zahraničí alebo mladými ľuďmi, ktorí sú hlavnými používateľmi SMS správ so zvláštnou sadzbou. Dĺžka trvania zmlúv sa preto obmedzí na 24 mesiacov, pričom záväzkom operátorov bude ponúkať 12-mesačné zmluvy a v prípade zmeny operátora sa to musí uskutočniť za jeden deň. Dosiahli sme maximálny prístup pre používateľov so zdravotným postihnutím, ako aj preskúmanie rozsahu univerzálnej služby s cieľom rozšíriť ho do budúceho roka hlavne na mobilné telefóny.
Verím, že sme boli schopní ukázať, že najlepšou ochranou spotrebiteľa je predovšetkým úspešná ochrana údajov; že je mimoriadne dôležité, aby boli ľudia poučení v prípade, keď surfujú po internete a presne nevedia, čo sa deje za ich obrazovkami. Prijali a zlepšili sme návrh Komisie urobiť oznámenie o narušení bezpečnosti záväzným. Je to postup, ktorý sa bude vykonávať vo viacerých fázach a vypracoval sa v spolupráci s národnými regulačnými orgánmi, poskytovateľmi telekomunikácií a tvorcami politiky. Potešilo ma oznámenie Komisie, že s týmto cieľom sa do konca roka 2011 predloží horizontálna smernica, pretože nemá zmysel ustanoviť to len v oblasti elektronických komunikácií.
Zároveň sme zabezpečili, aby bolo povinné získať súhlas používateľa na uchovávanie programov a aplikácií vrátane osobných údajov, ktoré sú na pevnom disku. V tejto súvislosti by som chcel v krátkosti spomenúť, že sme na pôvodných návrhoch úzko spolupracovali s príslušným priemyslom. Pri niektorých oblastiach priemyslu to nedošlo veľmi ďaleko alebo to zašlo až priďaleko. Tie potom v Rade a v Komisii spôsobili starosti a zmätky, než sa nakoniec chceli vrátiť k tomu, čo sa predložilo pôvodne, pretože sa im nepáčili kompromisné návrhy. Poučením je, že ako inštitúcie by sme mali veriť tomu, že môžeme dobre spolupracovať, a nemali by sme nechať tých, ktorí majú iné záujmy, aby medzi nás vrážali klin.
Ak tieto pozmeňujúce a doplňujúce návrhy prejdú, obnovia niečo ako rovnováhu medzi právami a slobodami koncových používateľov a právami a slobodami ostatných vrátane ochrany práv duševného vlastníctva a, samozrejme, aj práva na súkromie. Cieľom tohto návrhu by malo byť ochraňovať tých, ktorí potrebujú ochranu, ale posilniť aj práva občanov mať prístup k informáciám v medziach zákona, kedy a kde uznajú za vhodné. Vnútroštátne orgány by mali zohrávať úlohu pri vyšetrovaní akéhokoľvek obmedzenia, ktoré zavedú poskytovatelia služieb.
(DA) Vážená pani predsedajúca, pani komisárka, nemyslím si, že je tento kompromis dostatočne dobrý, pokiaľ ide o práva občanov. Obávam sa, že francúzsky minister kultúry je stále presvedčený, že by malo byť možné administratívne odrezať prístup k internetu po "tri krát a dosť". S viacerými kolegami sme následne vypracovali pozmeňujúci a doplňujúci návrh, o ktorom sa už raz v tomto Parlamente hlasovalo. Nie je však možné o ňom hlasovať tak, ako sa teraz stanovilo pri hlasovaní, keďže musíme najskôr hlasovať o kompromise. Preto žiadam svojich kolegov, aby zmenili poradie hlasovania, aby sme mohli najskôr hlasovať o pozmeňujúcich a doplňujúcich návrhoch občanov a až potom o úplnom texte kompromisu.
Podľa podmienok telekomunikačného balíka, tak ako sú teraz dohodnuté, budú prevádzkovatelia sietí schopní zablokovať prístup k webovým stránkam, obsahu, aplikáciám a všetkému ostatnému. Práve preto som vo svojej nedávno predloženej otázke varoval, že hrozí riziko obmedzovania slobody tlače, myslenia, prejavu a združovania sa, tak ako ju zaručuje Charta základných práv EÚ, keď vnútroštátna vláda, ako sa to malo stať v Taliansku, alebo komunikačný priemysel na seba prevezme zodpovednosť zablokovať webovú stránku podľa vlastného uváženia, bez ohľadu na to, či je jej obsah nezákonný alebo nie. Ten druhý prípad je tou hlavnou skutočnosťou, ktorá sa objavuje: možnosť zablokovať webovú stránku, dokonca aj keď sa nevyvíja, nehrozí ani neiniciuje žiadny trestný čin.
Určite je dobrý nápad zachovať vnútroštátnu úlohu pri riadení rádiového frekvenčného spektra, pretože musíme zabezpečiť a zohľadňovať osobitné prvky vnútroštátnych systémov, ale kompromisný text, ktorý sme schválili v apríli, obsahuje určité zložky, ktoré sú nepochybne povzbudzujúce, pokiaľ ide o ochranu spotrebiteľa a, všeobecnejšie, súkromia, boja proti spamom - už budem končiť - a všetkému ostatnému. Som však naďalej presvedčený, že obsah pozmeňujúceho a doplňujúceho článku 138 je mimoriadne chvályhodný a mal by sa preto...
(SV) Ďakujem, pani predsedajúca. Telekomunikačný priemysel je jedným z popredných dynamických priemyslov Európy. Potrebuje investície, hospodársku súťaž a nepretržité inovácie, aby sa k občanom dostali väčšie príležitosti v súvislosti s hospodárskym životom aj v súvislosti s informáciami, demokraciou a rozmanitosťou. V tomto balíku vidíme jasnejšie pravidlá hospodárskej súťaže a zreteľnejšiu úlohu európskeho orgánu, aby sa zabezpečilo, že trh bude pre konkurentov otvorený. Zaoberáme sa takými otázkami, ako je frekvenčné plánovanie a digitálna dividenda: vytvoril sa nový priestor, aby sa umožnilo viac služieb a pôsobenie viacerých operátorov. Toto všetko, pani predsedajúca, bude viesť k väčšej slobode pre spotrebiteľov a väčším možnostiam. Ak uvediem ako príklad moju vlasť, Švédsko, bude to znamenať, že vedúce postavenie, ktoré si Telia, dlho pôsobiaca monopolná spoločnosť, mohla užívať v súvislosti s poskytovaním služieb domácnostiam, sa teraz naruší, pretože sa teraz nastolí otvorená hospodárska súťaž priamo v domovoch ľudí. Toto je pokrok: otvorí sa tým cesta pre väčšiu voľbu, vytvorí sa lepšia hospodárska súťaž a posilní sa právomoc individuálneho spotrebiteľa, a teda aj sloboda jednotlivca, pokiaľ ide o Internet a širokopásmové pripojenie.
Vážená pani predsedajúca, celá táto záležitosť slobody internetu je v tomto Parlamente predmetom diskusie. Som niekedy prekvapený, keď tí, ktorí sú proti Európskej únii a Lisabonskej zmluve, požadujú vyššiu právomoc ako členské štáty, pričom hlasujú proti vo všetkých ostatných súvislostiach. Počul som dnes jedného kolegu zľava, pána Svenssona, ako požaduje pozmeňujúci a doplňujúci návrh, ktorým by sa EÚ umožnilo priamo vplývať na postoj členských štátov k právnym postupom. Ide o odchýlenie sa od zmlúv, ktoré dnes máme a od Lisabonskej zmluvy, o ktorej diskutujeme a ide o formu nadnárodnosti, o ktorej ešte nikto vlastne nehovoril. Pri zavádzaní právnych predpisov sme však zabezpečili jasné rozdelenie toho, čo musia robiť súdne orgány a čo musia robiť internetoví operátori. Zabezpečili sme, že nikto nemôže porušovať slobodu individuálneho používateľa na internete bez právneho a súdneho procesu, ktorý spĺňa základné požiadavky. Požiadavky pozmeňujúceho a doplňujúceho návrhu 138 sa teda dodržiavajú a odstránili sa viaceré existujúce hrozby. Myslím si, že je to pokrok, s ktorým by sme mali byť spokojní, pretože tým zároveň zabezpečujeme, že európsky telekomunikačný trh je otvorený a poskytuje väčšiu slobodu, rozmanitosť a hospodársku súťaž. Týmto kladie základy, aby bol aj v budúcnosti dynamickým a svetovým vedúcim trhom.
Obavou zostáva, že elektronická komunikácia, ktorá má dosah na široké vrstvy obyvateľstva, bude svojím spôsobom stále povrchnejšia a nebude ničím iným ako len nezmyselným odpadom. Cieľ civilizovanej spoločnosti je samozrejme taký náročný, že sa jednoducho nemôžeme prikláňať k cieľu, ktorý je založený na tom druhu obsahu, ktorý máme teraz. Používame naše vynikajúce technické nástroje a vedieme ľudstvo do nevedomosti v informačnej spoločnosti a do obmedzenosti v civilizovanej spoločnosti. Zlá kniha zostane zlá, akákoľvek je jej kvalita tlače či papier. Zločin zostane zločinom aj na internete a rovnako odpad zostáva odpadom aj na internete.
Budem hlasovať za telekomunikačný balík, ale urobím tak s určitou neochotou, pretože som presvedčená, že na najvyššej úrovni došlo k zásadnej zrade základného princípu liberalizácie telekomunikácií, ktorá sa mala touto smernicou dosiahnuť. Odvolávam sa na znenie článku 8 o zabezpečovaní prístupu pre tradičných operátorov a ich postoja voči trhu. Zdá sa mi, že dohoda, ktorú o tom uzavreli v súkromnom rozhovore pán premiér Gordon Brown a pani kancelárka Merkelová, dala tradičným operátorom, ako napríklad Deutsche Telecom, obrovskú výhodu. Nevieme, čo za to dostal pán premiér Brown. Obávam sa, že súkromné dohody medzi vedúcimi predstaviteľmi za zatvorenými dverami nie sú tým správnym spôsobom, ako vytvárať právne predpisy EÚ. Je mi ľúto, že sa to stalo.
Presadzovanie práv občanov jedného národa v inom členskom štáte zohráva podstatný význam pre malé a stredné podniky. Mali by sme zabezpečiť, že sa širokopásmové pripojenie bude v budúcnosti stále používať v prospech obyvateľstva a cenového poklesu, pretože pri veľmi dynamickom rozvoji širokopásmových služieb a internetu, ktorý sa v súčasnosti deje hlavne v oblasti telefonovania, máme celkom nové možnosti využívania širokopásmových pripojení. Z tohto dôvodu som takisto veľmi vďačný, že frekvenčné pásmo GSM 900 je UMTS k dispozícii a že sme sa po prvýkrát zamysleli nad štvrtou generáciou sietí, ktorá si azda zachová nepretržitú podporu Komisie, aby sme tak mali zrozumiteľnú podporu širokopásmového pokrytia hlavne vo vidieckych oblastiach.
Pán Harbour, boli ste spravodajcom Výboru pre vnútorný trh a ochranu spotrebiteľa a musím povedať, že naša spolupráca a spoločný postup boli veľmi pozitívne. Dosiahli sme obrovský pokrok pre občanov, ktorý je v oblasti univerzálnej služby mimoriadne dôležitý pre nás sociálnych demokratov. Telekomunikačný balík je teraz oveľa viac orientovaný na zákazníka a to je dôležitý príspevok k ochrane spotrebiteľa. V budúcnosti budú musieť poskytovatelia telekomunikácií ponúkať zmluvy s dĺžkou len 12 mesiacov, čo je veľmi dôležité. Až doteraz tu bolo veľa poskytovateľov, ktorí ponúkali 24-mesačné zmluvy, čo je veľmi dlhá doba a bráni ľuďom odstúpiť skôr od zmluvy. Toto je dôležitý prínos. Pri zmene poskytovateľa musia mať spotrebitelia možnosť ponechať si svoje číslo v rámci jedného dňa. Až doteraz dlhá čakacia doba často bránila ľuďom v prechode k lacnejšiemu poskytovateľovi a obmedzovala hospodársku súťaž v tejto oblasti. Aj tu sme dospeli k veľkému úspechu.
Po celý čas tu bol jeden kontroverzný bod: ako budeme riešiť trestné stíhanie, keď sa objavia otázky týkajúce sa trestných činov alebo trestných vecí občianskeho práva? Urobili sme dôležitý krok s kompromisom, ktorý sme dnes s Radou dosiahli, keďže sme zahrnuli súdne výhrady. Súdna výhrada znamená, že samotné podniky nebudú môcť rozhodnúť, ktoré sankcie uložiť. Namiesto toho sme zabezpečili, tak ako zachytáva Európsky dohovor o ochrane ľudských práv a základných slobôd, že spotrebitelia sa môžu sami brániť a poskytovatelia služieb nemajú prílišnú právomoc. Toto je skutočne dôležitý bod.
K tomuto poslednému bodu však musím povedať, že delegácia Demokratického hnutia bola sklamaná. Kompromis dosiahnutý minulý týždeň v súvislosti so správou pani Trautmannovej o tejto konkrétnej otázke je neuspokojivý. Slabina tohto návrhu spočíva v tom, že v súvislosti s článkom 6 Európskeho dohovoru pre ochranu ľudských práv nezohľadňuje judikatúru. V skutočnosti tento návrh len legalizuje pokusy francúzskej vlády presadiť svoju myšlienku najvyššieho správneho orgánu, známeho zákona "trikrát a dosť".
(PL) Vážená pani predsedajúca, ľudia sa boja, že opatrenia, akým je telekomunikačný balík, obmedzujú ich slobodu. V súvislosti s touto záležitosťou som dostal stovky listov, a to nielen z Poľska. Uvediem jeden z nich: "Európsky parlament navrhuje zaviesť zmeny zákona, ktoré ovplyvnia môj prístup k internetu a ktoré môžu obmedziť alebo podmieniť používanie určitých internetových stránok. Legislatívne zmeny navrhované Európskym parlamentom umožnia môjmu poskytovateľovi internetu, aby mi ponúkol obmedzené alebo podmienené služby. Bojím sa, že takéto zmeny internet zabijú a môžu mať nežiaduce dôsledky pre hospodárstvo Európskej únie."
Posun, ktorý sa tu podarilo dosiahnuť, zahŕňa výrazne posilnenú ochranu spotrebiteľa a uistenia Komisie, že predloží návrhy na všeobecnú oznamovaciu povinnosť v prípade straty údajov. Predsa však mám s týmto balíkom problém. Na tento problém už poukázalo množstvo poslancov vrátane mojej kolegyne poslankyne z Francúzska: vlády sa pokúsili zaviesť do kompromisu cez zadné dvierka prvok "trikrát a dosť", ktorý v skutočnosti nemá s touto smernicou vôbec nič spoločné. Musím povedať, že ma to mimoriadne popudzuje.
Telekomunikačný balík svojím budovaním siete vo veľkej miere prispieva k plánu hospodárskej obnovy Európy. Telekomunikačný balík vo veľkej miere prispieva k posilňovaniu práv spotrebiteľa a možností spotrebiteľa, keďže ho môže využívať stále viac spotrebiteľov. Telekomunikačný balík však tiež vo veľkej miere prispieva k budovaniu demokracie. Zabezpečuje prístup k všetkým Európanom a nové prostriedky uplatňovania našich práv a povinností, ale je to aj rovnováha nastolená regulačným orgánom: rovnováha medzi poskytovaním nástroja Európe, ktorý slúži na dosiahnutie skutočne vnútorného trhu v telekomunikačnom sektore a využívaním odbornosti, ktorá je k dispozícii na úrovni vnútroštátnej regulácie.
(SV) Ďakujem, pani komisárka. V rámci elektronickej komunikácie je potrebné zvýšiť harmonizáciu a potrebujeme jasnejšie a jednoduchšie právne predpisy. Táto harmonizácia musí prispieť k dobre fungujúcemu vnútornému trhu. Hlavným cieľom je zvýšiť hospodársku súťaž, výsledkom čoho bude väčší výber, nižšie ceny a lepšia kvalita pre koncových používateľov. Ak máme uspieť, musíme zvážiť množstvo rôznych záujmov a nájsť dobrú rovnováhu. Telekomunikačný balík nesmie a nemal by byť použitý na účely trestného práva alebo penále, ani ovplyvňovať procesné právo členských štátov. Predovšetkým sa musí zlepšiť hospodárska súťaž. Všetci občania musia mať možnosť predložiť svoj prípad súdu - nesmie sa to ponechať na komerčné sily. Dúfam preto, že moji kolegovia poslanci teraz tento kompromis podporia.
Problém so súkromím sa rodí v právnych predpisoch v oblasti obchodu, uchovávania údajov, v právnych predpisoch v oblasti trestného práva a transparentnosti. Európska únia ešte nenašla spoločný prístup so spoločnými zásadami, ktoré je možné uplatniť vo všetkých troch oblastiach, a aby sa z dlhodobého hľadiska predišlo protirečivým právnym predpisom, bude nevyhnutné celkové posúdenie. Do budúcnosti ďalej zostáva úloha nájsť rovnováhu medzi záujmami polície, zástancami transparentnosti, tými, ktorí chcú chrániť údaje, a samozrejme, spoločnosťami v oblasti informačných technológií.
Balík, o ktorom dnes hlasujeme, zahŕňa ustanovenia, ktoré sa uberajú presne tým smerom, aký by si človek pre vývoj telekomunikačného trhu želal, usporiadaným spôsobom a všetkým na úžitok: európsku reguláciu zverenú Orgánu európskych regulátorov pre elektronické komunikácie (BEREC) so zmiešaným financovaním, bez veta, rovnováhu medzi hospodárskou súťažou a potrebou nových investícií - funkčné oddelenie je obmedzené na výnimočné prípady, želanie venovať pozornosť verejným službám v správe frekvenčného spektra, nové služby, novú slobodu prístupu a najmä vďaka pánovi Harbourovi výrazný nárast v právach spotrebiteľov. Ľutujem len, že bolo zamietnuté znenie "musí niesť".
Pre Francúzsko je tento text dokonale vyvážený, je to dobrý kompromis, a tým chcem povedať, že pokiaľ ide o tie známe kontroverzné pozmeňujúce a doplňujúce návrhy, záverečný návrh je podľa mňa inteligentný, lebo umožňuje zaviesť práva duševného vlastníctva na internet bez toho, aby robil kompromisy v otázke slobody prístupu k nemu. Internet musí v tejto oblasti uplatniť právo tak, ako v iných. Virtuálny svet nie je bezzákonný svet a nesmie sa podrobovať len sile reklamy, ktorú prinášajú prevádzkovatelia a poskytovatelia prístupu k internetu. Preto mám rovnaký názor ako pani Trautmannová. Tento kompromis kladie práva zamestnancov, umelcov a používateľov internetu na rovnakú úroveň, a to je dobrá vec.
Kým hovoríme o dátových balíkoch, dovoľte mi prejsť na otázku neutrality siete. Myslím, že musíme súhlasiť, že určitá miera riadenia siete je nevyhnutná. Keď spoločnosti vybudujú väčšiu prenosovú kapacitu, prichádzajú iné spoločnosti, aby túto prenosovú kapacitu naplnili, a toto by mohlo viesť k problémom preťaženia. Kto by si bol pred pár rokmi pomyslel, že teraz budeme mať služby, ako sú BBC iPlayer alebo YouTube? Preto je dôležité, aby boli prevádzkovatelia schopní svoje siete riadiť. Táto myšlienka "prvý balík dnu, prvý balík von" by sa mohla ukázať ako škodlivá, najmä keď v dôsledku prenosového preťaženia dôjde k potlačeniu núdzových služieb.
(SV) Veľmi pekne vám ďakujem, pani predsedajúca. Je mi ľúto, že trochu meškám. Na začiatok by som chcel povedať, že podľa mňa je dôležité poukázať na to, že telekomunikačný balík vo svojej dnešnej podobe pred hlasovaním je v zásade dobrý. Posilňuje hospodársku súťaž a práva používateľov a toto je dôležité zdôrazniť, lebo si myslím, že je to niečo, na čo sa v tejto rozprave často zabúda. My sa takmer výlučne sústredíme na detaily a potom nám niekedy unikne celkový obraz. O toto predsa ide v telekomunikačnom balíku - o posilnenie hospodárskej súťaže a práv používateľov.
V súčasnosti však naše občianske slobody a práva na internete a tiež otvorenú a voľnú štruktúru internetu ohrozuje veľa vecí. Nikdy to nebolo jasnejšie ako počas rozpravy o tom, či vylúčiť používateľov z internetu bez vypočutia na súde. Som veľmi hrdý na to, že sme sa v Parlamente zhodli na tom, že toto nepovažujeme za prijateľné. Nesmieme ľuďom brániť v prístupe k internetu bez toho, aby ich prípad vypočul súd. Je to dôležité, lebo ide o veľmi vážne obmedzovanie občianskych slobôd a práv. Tiež to stavia právne zásady na hlavu tak, ako by sme nikdy nedovolili v iných situáciách. Keď niekto ukradne bicykel, nezakážeme mu využívať cesty. Preto ma teší, že zajtra vyslovíme jasné zamietnutie takéhoto návrhu.
Chcela by som zdôrazniť, že tu nejde o svojvoľné zablokovanie internetu. My nemôžeme zatvoriť YouTube ako v Turecku, lebo sa tam údajne objavili urážky Atatürka. Nechceme takú situáciu, aká je v Číne. Internetové stránky sa, samozrejme, nemôžu svojvoľne zatvárať z politických dôvodov. Chcela by som však jasne povedať, že občania nemôžu mať neobmedzené právo na neobmedzené protizákonné sťahovanie dát! Toto nie je vec, o ktorej je tu možné vyjednávať. Musíme však zaistiť - a toto je rovnováha, ktorú hľadáme a ktorú sme ešte nenašli - aby autori tvorivého obsahu, ktorých práce sa objavujú na internete, mohli byť spravodlivo odškodnení. Na toto potrebujeme nový model. Nie je to francúzsky model. Chceme súdnu výhradu, súdne rozhodnutie o základných právach. Túto novú spoločenskú zmluvu v znalostnej spoločnosti medzi autorskými právami a ochranou základných práv však ešte musíme nájsť.
Jedna z otázok sa týkala investícií do prístupových sietí novej generácie zaistením spravodlivej návratnosti investícii telekomunikačným operátorom, pričom sa náležite zohľadní riziko s tým spojené. Už súčasné pravidlá umožňujú, aby si niekoľko spoločností rozdelilo investičné riziko. Nové pravidlá to potvrdzujú a zároveň uvádzajú, že sa musí zachovať efektívna hospodárska súťaž a pravidlá nediskriminácie. To je veľmi dôležité. Chcem to podčiarknuť, lebo niekedy počúvam len čiastočnú pravdu, no do praxe sa musí uviesť celá pravda o investíciách.
Druhá otázka sa týka porušenia ochrany údajov. Operátori musia prevziať zodpovednosť, ktorú prináša spracovanie a ukladanie tohto obrovského množstva informácií. Nové pravidlá preto po prvýkrát v európskom práve zavádzajú povinné oznamovanie v prípade porušenia ochrany osobných údajov. To znamená, že poskytovatelia komunikácií budú povinní informovať orgány a svojich zákazníkov o porušení bezpečnosti, ktoré má dosah na ich osobné údaje. Pravidlá v súvislosti so súkromím a ochranou údajov sú okrem toho posilnené v takých oblastiach, ako je používanie cookies a podobných prostriedkov. Používatelia internetu budú lepšie informovaní o tom, čo sa deje s ich osobnými údajmi a v praxi budú môcť ľahšie uplatniť kontrolu nad svojimi osobnými informáciami.
Druhá časť sa týka otvorenejšieho a neutrálnejšieho internetu pre spotrebiteľov. Európski spotrebitelia budú mať k dispozícii stále väčší výber konkurenčných poskytovateľov širokopásmových služieb. Poskytovatelia internetových služieb majú k dispozícii mocné nástroje, ktoré im umožňujú rozlišovať medzi rôznymi typmi prenosu údajov na internete, ako sú hlasová komunikácia alebo peer-to-peer. Hoci riadenie prevádzky môže umožniť vytvorenie prvotriednych služieb vysokej kvality a môže pomôcť zaistiť bezpečné komunikácie, rovnaké metódy sa môžu použiť aj na zhoršenie kvality komunikácií alebo iných služieb na neprijateľne nízku úroveň. Preto podľa nových pravidiel EÚ budú mať vnútroštátne telekomunikačné orgány moc stanoviť minimálnu úroveň kvality pre prenosové služby siete v snahe propagovať neutralitu siete a slobody siete pre európskych občanov.
Štvrtá vec, ktorú by som chcela zdôrazniť, je uznanie práva na prístup k internetu. Nové pravidlá výslovne uznávajú, že prístup k internetu je také základné právo ako sloboda prejavu a sloboda prístupu k informáciám. Tieto pravidlá teda zabezpečujú, že všetky opatrenia urobené v súvislosti s prístupom alebo využívaním služieb a aplikácií musia rešpektovať základné práva a slobody fyzických osôb vrátane práva na súkromie, slobody prejavu a prístupu k informáciám a vzdelaniu, ako aj práva na riadny súdny proces.
Myslím si, že moja druhá a dôležitá úvaha je, že samotný priestor internetu - elektronické komunikácie, samotný sektor - je prospievajúci, vyvíjajúci sa a dynamický sektor. Úlohou nás regulátorov je dovoliť, aby táto dynamickosť, táto inovácia mohla pokračovať. Stanovili sme rámec regulácie, aby sme spotrebiteľom zaistili možnosť zapojiť sa, dali im právo vedieť o týchto službách, umožnili im využiť ich - to je kľúčové. Internet však nie je taký prosperujúci, aký je - a keď ste dostali to množstvo pošty v súvislosti s týmto návrhom, videli ste, aký je dynamický, - nie je taký preto, lebo obmedzujeme činnosť na internete, nie je taký preto, že presadzujeme nové obchodné modely. Spútavame veci, ktoré ľudia spravili. Chceme, aby prišli nové subjekty, chceme malé podniky, chceme veľké podniky, chceme investície.
Chcela by som povedať, že ak bude náš Parlament hlasovať za tento kompromis o telekomunikačnom balíku, poukáže tým na jasnú voľbu: voľbu regulovaného trhu a nie neregulovanej hospodárskej súťaže. Je to tiež dôkaz stratégie, užitočnej stratégie rozvoja v situácii krízy, ktorá európsku spoločnosť pripravuje na digitálny vek. Toto hlasovanie tiež vďaka nediskriminačným doložkám umožní zaistiť rovnováhu medzi právami štátov a právomocami Komisie, medzi starými a novými operátormi, no bude tiež signalizovať, že Európsky parlament robí pokrok vo využívaní svojej spolurozhodovacej moci, najmä pokiaľ ide o stratégiu prideľovania frekvenčného spektra, ktoré sa považuje za verejný majetok, a pokiaľ ide o podporu, ktorú znovu prejavuje vysielateľom a službám.
Výraz "prijaté opatrenia" skutočne funguje ako chýbajúce prepojenie medzi všetkými prijatými opatreniami v súvislosti s elektronickými komunikačnými sieťami, či už ide o ukončenie prístupu alebo filtrovanie, a základnými právami používateľov. Čo sa týka pochybností, ktoré vyjadrili moji kolegovia poslanci v súvislosti s ochotou spravodajcu brániť právo na súdne posúdenie skôr, ako sa preruší prístup, musím povedať, že výraz "nezávislý a nestranný súd" zaručuje používateľom internetu právo na takéto posúdenie.
Dokázať, že Hadopi by bol nezávislý a nestranný súd, by znamenalo uložiť tomuto najvyššiemu orgánu všetky povinnosti, ktoré musí rešpektovať sudca: právo na obhajobu, na súdny proces, pri ktorom sú vypočuté obidve strany, a na ochranu osobnosti v publikovaných materiáloch. V dôsledku tohto by, samozrejme, vznikol systém, ktorý sa spolieha, ako to možno povedať o francúzskom práve, na výbuch komputerizácie a masovosti obvinení a pokút. Vyzývam preto Európsku komisiu, aby transponovaniu telekomunikačného balíka venovala veľkú pozornosť.
(SV) Podotýkam, že úlohou Rady tu nie je vyjadrovať sa k tejto dohode. Bol by som rád, keby ste jej zástupcov požiadali, aby tu zajtra boli pred hlasovaním. Som presvedčený, že mnohí európski občania by radi počuli odpoveď Rady na otázku, prečo nesúhlasí s textom, ktorý výslovne uvádza, že nikto by nemal byť vylúčený z prístupu k internetu bez predchádzajúceho nariadenia súdu. Bol by som rád, keby sa predstavitelia Rady postavili a vysvetlili tento svoj zamietavý postoj. Som si istý, že tisícky Európanov chcú poznať dôvod.
Legislatívny rámec Európskej únie v oblasti telekomunikácií vznikol v deväťdesiatych rokoch dvadsiateho storočia a jeho cieľom bolo liberalizovať domáce trhy, ktorým dominovali štátne monopoly. Odvtedy sme boli svedkami revolučných technologických zmien v rozvoji mobilných telefónov a internetu. Účelom návrhov reforiem právnych predpisov upravujúcich trh Európskej únie s telekomunikáciami, o ktorých sa bude v Parlamente zajtra hlasovať, je prispôsobiť zákony EÚ týmto zmenám, napríklad zlepšením postavenia používateľov na trhu s elektronickými službami.
Z môjho osobného pohľadu je prístup na internet dôležitým faktorom, ktorý podporuje proces vzdelávania, dokazuje, že ľudia vedia využiť svoju slobodu prejavu a že majú prístup k informáciám a na pracovný trh. Používateľom internetu sa bez predchádzajúceho rozhodnutia kompetentného súdneho orgánu nesmie odopierať ani obmedzovať prístup na internet. Preto mám veľmi silný pocit, že by sme mali obnoviť dva najdôležitejšie pozmeňujúce a doplňujúce návrhy, 138 a 166, ktoré boli v septembri 2008 v prvom čítaní prijaté Parlamentom. Tieto dva pozmeňujúce a doplňujúce návrhy by obnovili záruku práv používateľov, zaviedli by pre domáce regulačné orgány monitorovaciu povinnosť a svojvoľné blokovanie prístupu občanov k aplikáciám, službám a obsahu uverejnenému na internete alebo jeho obmedzovanie z dôvodu utajovania by sa stalo nezákonným.
písomne. - (ET) Nové pravidlá uvedené v novom telekomunikačnom balíku pomôžu regulovať trh s telekomunikáciami a podporiť ochranu spotrebiteľa. Pre spotrebiteľov bude omnoho jednoduchšie získať informácie od svojho poskytovateľa služieb, prípadne zmeniť poskytovateľov služieb. Informácie získané pred uzavretím zmluvy musia jasne stanovovať, či je spotrebiteľ viazaný zmluvou na konkrétne časové obdobie. Poskytovatelia služieb navyše nemôžu spotrebiteľov zmluvne viazať na viac ako 24 mesiacov. Prenos telefónneho čísla od jedného poskytovateľa služieb k inému poskytovateľovi sa musí uskutočniť za jeden pracovný deň. Zlepšila sa transparentnosť poskytovania služieb a spotrebitelia si môžu porovnať ceny na webových stránkach, pričom sú miestni operátori povinní poskytovať služby hendikepovaným osobám. Spotrebitelia môžu po dosiahnutí určitej mesačnej spotreby požiadať o stanovenie maximálnej cenovej úrovne. Ak poskytovateľ služby neúmyselne zverejní osobné údaje jednotlivca na internete, musí ho o tejto skutočnosti riadne oboznámiť.
Nové pravidlá takisto pomôžu regulovať trh s telekomunikáciami a uľahčia príchod nových služieb na trh. Koordinácia rádiového frekvenčného spektra v EÚ vytvára príležitosť na poskytovanie úplne nových služieb a odstraňuje prekážky, ktoré doteraz existovali, napríklad pri sledovaní televíznych programov cez mobilný telefón. Práva štátnych regulačných úradov sa rozšírili a v záujme posilnenia nezávislého dohľadu nad trhom bol na úrovni EÚ vytvorený nový regulačný úrad, ktorý bude pre spotrebiteľov rozhodne znamenať prínos. Ďakujem.
(CS) Hlasoval som proti správe pána Bögeho, ktorá sa týka uvoľnenia prostriedkov z Európskeho fondu na prispôsobenie sa globalizácii, pretože najmä v prípade rakúskej žiadosti ide o veľmi nesystematický prístup, ktorý sa odráža v bezprecedentnej výške poskytovanej podpory na hlavu. Ak má ísť o časovo obmedzenú individuálnu podporu zameranú na pomoc pracovníkom postihnutým prepúšťaním v dôsledku globalizácie, táto podpora sa musí odvodzovať od reálnych individuálnych potrieb a reálneho hospodárskeho kontextu. To sa však nedeje, naopak, pri určovaní tejto podpory sa postupuje náhodne a svojvoľne. Preto je podľa môjho názoru potrebné stanoviť pevné kritériá. Takto použité finančné prostriedky nie sú riešením problému, ale sú v skutočnosti plytvaním peniazmi daňových poplatníkov.
Musíme sa však pozrieť na situáciu vo vlastných štátoch, aby sme zistili, ako vytvárame prekážky podpore obchodu s chudobnejšími krajinami. V mnohých prípadoch si chudobnejšie krajiny myslia, že obchodné predpisy sú namierené proti nim, a pozerajú sa na záležitosti, ako je napríklad spoločná poľnohospodárska politika, subvencovanie bavlny, sanitárne a fytosanitárne normy a tarify na dovoz s vyššou hodnotou do EÚ. Je dôležité, aby sme ukázali, že systém obchodovania je skutočne otvorený a že v maximálnej možnej miere pomáhame najchudobnejším krajinám odstrániť chudobu.
Takéto situácie, ktoré sa odohrávajú alarmujúcou rýchlosťou, vyžadujú, aby tí, ktorí majú rozhodovaciu právomoc, starostlivo zvážili európsky hospodársky a sociálny model, ako aj jeho trvalú udržateľnosť a budúcnosť. Tieto situácie tiež znamenajú, že je absolútne nevyhnutné presadzovať spôsoby vytvárania kvalitných nových pracovných miest. Ak to má byť úspešné, musíme poskytnúť podporu, odstrániť záťaže a odstrániť neopodstatnenú byrokraciu kvôli tým, ktorí sú stále ochotní podstúpiť riziko založenia nového podnikania a pripojiť sa k inovatívnym projektom, a to napriek ťažkostiam.
Po troch rokoch od jeho vytvorenia v roku 2006 a v súčasnom kontexte globálnej finančnej a hospodárskej krízy bolo veľmi dôležité zjednodušiť podmienky upravujúce používanie tohto európskeho fondu. Švédsko, Rakúsko a Holandsko sú dnes cieľom týchto efektívnejších a rýchlejších opatrení a teším sa, že k týmto finančným prostriedkom budú mať väčší prístup všetky členské štáty EÚ. Keďže je fond prepojený s finančným rámcom na roky 2007 - 2013, maximálna ročná suma fondu nesmie prekročiť 500 miliónov EUR. Je však dôležité, aby sa tieto prostriedky uplatnili v plnej výške, čo sa zatiaľ nedeje.
Švédski, rakúski a holandskí pracujúci sú obeťami globalizácie. Znova opakujeme náš dôrazný nesúhlas s filozofiou, na ktorej tento fond stojí a ktorá z európskych pracovníkov robí iba "premenné prispôsobenia", čo umožňuje hladký chod určitej formy neoliberálnej globalizácie, ktorá sa nikdy nespochybňuje. Záujmy gigantov, ako je americká spoločnosť Ford, súčasný vlastník spoločnosti Volvo Cars, ktorá mala čistý zisk takmer 1 miliardu USD v treťom štvrťroku 2009, prípadne spoločností Aviva, Axa a BlackRock, hlavných akcionárov spoločnosti Heijmans NV, dnes vytláčajú všeobecný záujem európskych občanov. Fond prispieva k tomuto plieneniu.
Následky globalizácie sa musia znova zmierňovať prostredníctvom mobilizácie Európskeho fondu na prispôsobenie sa globalizácii (EGF). Tentokrát, bohužiaľ, bolo vážne zasiahnuté aj Štajersko. Celkom 744 ľudí z deviatich rôznych spoločností prišlo o prácu za niekoľko posledných mesiacov, a preto spolková krajina Štajersko požiadala EÚ o pomoc. Rovnako ako pri predchádzajúcich žiadostiach bolo všetko veľmi podrobne preskúmané a som rád, že obyvatelia Štajerska spĺňajú všetky požiadavky. Najmä súčasná finančná a hospodárska kríza nám veľmi jasne pripomína negatívne účinky globalizácie.
Podporil som mobilizáciu Európskeho fondu na prispôsobenie sa globalizácii, pretože súčasná situácia na trhu práce si vyžaduje, aby sme konali v mene pracovníkov. Predchádzajúce krízy boli charakterizované skutočnosťou, že mali dosah na konkrétne regióny a že boli koncentrované na jednom mieste. V takých časoch všetci, ktorí stratili prácu alebo čelili finančným problémom, mohli odísť za hranice a nájsť si prácu, prípadne mohli mať niekoľko zamestnaní. Dnes vzhľadom na globálny charakter finančnej krízy takéto možnosti nie sú k dispozícii.
Súčasná situácia na finančných trhoch si vyžaduje, aby sme podporovali mnoho miliónov ľudí, ktorí stratili zamestnanie za posledný rok. Nehovorím, samozrejme, iba o pomoci pri hľadaní si zamestnania, ale tiež o využívaní pružnosti trhu práce, pomáhaní pracovníkom získať novú kvalifikáciu a organizovaní vhodného vzdelávania, napríklad v oblasti používania počítačov alebo poskytovania pracovného poradenstva. Väčšina finančných prostriedkov vo fonde EGF by mala byť určená na podporu podnikania a poskytovanie pomoci samostatnej zárobkovej činnosti, keď ľudia prídu o prácu. Založenie podnikania a samostatné vytváranie zisku predstavuje príležitosť udržať finančnú stabilitu a možnosť rozvíjať sa.
Pracovníkov prepustených spoločnosťou Volvo Cars považuje Komisia za výrazný negatívny vplyv na miestne a regionálne hospodárstvo západného Švédska. Spoločnosť Volvo Cars je veľmi významný zamestnávateľ v západnom Švédsku. Ak Európsky parlament nebude konať, pracovníci spoločnosti Volvo Cars a jej dodávateľov budú vážne postihnutí. Riziko sociálnej marginalizácie a trvalého vylúčenia je veľmi vysoké, čo ako liberáli nemôžeme akceptovať. Veľmi súcitíme so všetkými, ktorých postihla nezamestnanosť, radi by sme videli, že im bude sprístupnené vzdelávanie.
Správa samotná odôvodňuje naše stanovisko, keď zdôrazňuje, že existujú rôzne dôvody na zjavné spomalenie platieb v porovnaní s očakávaným rytmom v závislosti od príslušných členských štátov. V prvom rade súčasná hospodárska situácia v niektorých prípadoch spôsobila ťažkosti pri poskytovaní národného spolufinancovania. V druhom rade skutočnosť, že plnenie rozvoja vidieka v roku 2009 vykazuje menej dynamický profil ako v príslušnom roku predchádzajúceho programovacieho obdobia, je vysvetlená neskorým schválením niektorých programov, ako aj, v prípade Rumunska a Bulharska, nedostatkom vhodných predchádzajúcich skúseností s plnením programov rozvoja vidieka.
Hlasoval som proti návrhu, pretože celkovo podporuje liberalizáciu trhov a systému obchodovania, čo je výlučne na úkor chudobných a rozvojových krajín a nepreukazuje žiaden skutočný záujem o environmentálne potreby planéty. Myslím si, že by mala byť odmietnutá liberalizácia obchodu a jej katastrofické výsledky, ktoré prispeli k súčasnej finančnej, hospodárskej, klimatickej a potravinovej kríze a k stratám zamestnania, chudobe a deindustrializácii. Proti návrhu som hlasoval aj preto, lebo nechráni plné rešpektovanie práv vlád na ochranu ich schopnosti regulovať a poskytovať základné služby, a to najmä na poli verejného majetku a služieb, napríklad zdravotníctva, vzdelávania, kultúry, komunikácií, dopravy, vody a energie.
Žiaľ, pozmeňujúce a doplňujúce návrhy, ktoré predložila Konfederatívna skupina Európskej zjednotenej ľavice - Nordická zelená ľavica boli zamietnuté. Budeme bojovať za skutočnú reformu systému medzinárodného obchodu orientovanú na zavedenie pravidiel pre spravodlivý obchod, ktoré budú dodržiavať medzinárodné pravidlá na poli sociálnej spravodlivosti, ohľaduplnosti k životnému prostrediu, potravinovej nezávislosti a bezpečnosti, trvalo udržateľného poľnohospodárstva, realizovateľného rastu a kultúrnej rozmanitosti.
Hlasovala som proti spoločnému návrhu uznesenia o perspektívach rozvojovej agendy z Dauhy (DDA) po siedmej ministerskej konferencii WTO. Urobila som tak zo všeobecného hľadiska, pretože mu viditeľne chýba vízia v súvislosti s podporou rozvoja a rešpektovania rozvojových krajín, ale ešte konkrétnejšie, pretože hoci je nesmierne dôležité úspešne uzavrieť kolo rokovaní v Dauhe, nemožno tak urobiť za každú cenu. Medzinárodný obchod musí zohľadniť dlhodobú európsku tradíciu spolupráce s najchudobnejšími krajinami. Okrem toho pri téme poľnohospodárstva a liberalizácie služieb nepodporujem prístup odporúčaný týmto uznesením o to viac, že neboli prijaté všetky pozmeňujúce a doplňujúce návrhy zamerané na vyváženie textu. Napríklad súhlas so zintenzívnením rokovaní v odvetví služieb s cieľom dosiahnuť vyššiu mieru liberalizácie je vylúčený.
Podporujem, aby Európska únia hrala vedúcu úlohu v súčasných rokovaniach WTO, aby sa dokončilo kolo rokovaní v Dauhe a pamätalo sa pri tom na nové globálne výzvy, napríklad zmenu klímy, bezpečnosť a potravinovú nezávislosť. Dúfam, že výsledok povedie k novým trhovým príležitostiam a posilneniu pravidiel mnohostranného obchodu, aby mohol obchod slúžiť trvalo udržateľnému rozvoju. Svetová obchodná organizácia by mohla lepšie riadiť globalizáciu. Uznávam však, že v kontexte súčasnej hospodárskej krízy pravidlá a záväzky prijaté v rámci WTO vo veľkej miere zabránili členom začať využívať reštriktívne obchodné opatrenia a viedli k tomu, že prijali opatrenia na hospodársku obnovu.
Zamietnutím našich pozmeňujúcich a doplňujúcich návrhov vyslovili nie obrovskej zmene v rokovaniach, ktorá by ako prioritu určila rozvoj a sociálny pokrok, vytváranie pracovných miest so zaručenými právami a boj proti hladu a chudobe. Je poľutovaniahodné, že nepovažovali za najvyššiu prioritu zrušenie daňových rajov, podporu potravinovej nezávislosti a bezpečnosti, podporu kvalitných verejných služieb a rešpektovanie práva vlád na ochranu svojich hospodárstiev a verejných služieb, a to najmä v oblastiach zdravotníctva, vzdelávania, vody, kultúry, komunikácií a energie.
Nie, globálny voľný obchod nie je riešením súčasnej krízy. Práve naopak, je jednou z jej hlavných príčin. Kolo rokovaní v Dauhe bolo váhavé už od začiatku a rok bolo zastavené pre zásadný problém, konkrétne ten, že systém dosiahol hranice únosnosti pre všetkých - či už sú rozvinutí, rozvíjajúci sa, alebo najmenej rozvinutí, čo je medzinárodný žargón pre tie krajiny, ktoré sú postihnuté chudobou a nútené integrovať sa do extrémne konkurenčného globálneho trhu, ktorý ich pohltí. V Európe žijeme podľa paradoxu udržiavaného pseudoelitami, ktoré nám vládnu a ktoré chcú, aby sme všetci boli súčasne bohatí aj chudobní - chudobní, pretože musíme byť nedostatočne platení, aby sme mohli konkurovať v rámci obchodnej vojny, ktorá nás stavia proti krajinám s nízkymi úrovňami miezd, a bohatí, aby sme mohli konzumovať lacné a často nekvalitné dovážané tovary, ktoré zaplavujú naše trhy.
Dúfam, že kolo rokovaní o rozvojovej agende z Dauhy povedie k tomu, že vytvoríme spravodlivé a rovnocenné obchodné vzťahy. Preto som podporila pozmeňujúce a doplňujúce návrhy našej politickej skupiny, ktoré sú zamerané na zlepšenie tohto uznesenia, aby sa posilnili požiadavky súvisiace s rozvojom, aby sa požadovalo, že sa verejné služby nesmú spochybňovať pri rokovaniach o službách, aby bola vo vzťahu k priemyselným tarifám uznaná potreba zohľadniť úroveň rozvoja každej krajiny a aby sa tieto odvetvia neotvárali náhle konkurencii, a nakoniec, aby sa zachovalo špeciálne a rozdielne zaobchádzanie pre niektoré typy výroby v odvetví poľnohospodárstva.
Po 30 rokoch fundamentalizmu voľného trhu svetové hospodárstvo čelí najhoršej kríze od čias Veľkej hospodárskej krízy z 30. rokov minulého storočia. Neoliberálny program Svetovej obchodnej organizácie (WTO), ktorý zahŕňa dereguláciu, liberalizáciu a privatizáciu služieb, priniesol ďalšiu chudobu väčšine svetovej populácie v rozvojových a aj priemyselných krajinách. Naša skupina vždy odmietala liberalizáciu obchodu a jej ničivé následky, ktoré prispievajú k súčasnej finančnej, hospodárskej, klimatickej a potravinovej kríze.
Z týchto dôvodov som hlasoval proti uzneseniu Parlamentu o ministerskej konferencii WTO a naša skupina navrhla, aby sme pre rokovania WTO požadovali nový mandát. Takýto mandát musí byť prispôsobený aktuálnemu stavu sveta. Musí byť zameraný na dosiahnutie skutočnej reformy systému medzinárodného obchodu a na zaručenie prijatia nariadení o spravodlivom obchode, ktoré rešpektujú medzinárodné dohody a vnútroštátne právne prepisy v oblastiach sociálnej spravodlivosti, životného prostredia, potravinovej nezávislosti a trvalo udržateľného poľnohospodárstva.
Spoločný návrh uznesenia od Poslaneckého klubu Európskej ľudovej strany (kresťanských demokratov), skupiny Európskych konzervatívcov a reformistov a Skupiny Aliancie liberálov a demokratov za Európu o rozvojovom programe z Dauhy a WTO pokračuje v trende globálnej liberalizácie vo všetkých oblastiach hospodárstva. Niet pochýb, že zrušenie bariér obchodu a jeho zvýšenie v niektorých oblastiach prináša väčšiu prosperitu. Videli sme tiež, že voľný obchod medzi podobne rozvinutými krajinami je tiež prospešný.
Ak sa však obchodní partneri príliš líšia z hľadiska stupňa ich rozvoja, dochádza v mnohých prípadoch k negatívnym účinkom na obe strany. Úplné otvorenie trhov rozvojových krajín vývozu z priemyselných krajín niekedy viedlo k zničeniu miestnej hospodárskej štruktúry, zvýšenej miere chudoby ľudí a následkom toho k zvýšenému počtu ľudí, ktorí chcú migrovať do západných krajín. Na druhej strane bola Európa zaplavená lacným tovarom z Ďalekého východu, výroba ktorého v mnohých prípadoch zahŕňa vykorisťovanie pracovníkov. Domáca výroba bola premiestnená alebo zrušená, čo viedlo k nezamestnanosti v Európe. Z tohto pohľadu sú preto určité bariéry obchodu, napríklad na udržanie potravinovej nezávislosti v Európe, absolútne odôvodnené. Nemali by sme zabúdať, že liberalizácia služieb na finančných trhoch zohrala podstatnú úlohu v súčasnej finančnej a hospodárskej kríze. Napriek tomu sa návrh uznesenia vyjadruje v prospech pokračovania procesu liberalizácie a poskytnutia WTO väčšej úlohy v rámci politiky nového globálneho poriadku, a preto som hlasoval proti nemu.
Hlasovala som proti uzneseniu o rozvojovom programe z Dauhy, pretože som proti akejkoľvek liberalizácii verejných služieb. Mám na mysli najmä liberalizáciu dodávok vody, zdravotníckych služieb a služieb v energetickom sektore. Pre súdržnosť spoločnosti je nevyhnutné, aby mali všetci občania prístup k verejným službám. Poskytovanie týchto služieb musí mať vysokú kvalitu a rešpektovať princíp univerzálnosti a predovšetkým musí byť cenovo dostupné. V tomto ohľade by vnútroštátne orgány mali mať široké oprávnenie a rozsiahle možnosti podľa uváženia formovať svoje služby.
V tejto ére globalizácie je efektívny systém na reguláciu obchodu ešte relevantnejší ako kedykoľvek predtým. Je to úlohou Svetovej obchodnej organizácie, ktorá bola vytvorená v roku 1995 ako náhrada Všeobecnej dohody o clách a obchode (GATT). Ako zdôrazňuje spoločný návrh uznesenia predložený parlamentnou pravicou, za ktorý som dnes napoludnie hlasovala, WTO má zohrať zásadnú úlohu pri zaručení lepšieho riadenia globalizácie a rovnomernejšieho rozdelenia jej výhod. Samozrejme, tí, ktorí uprednostňujú protekcionizmus a uzavretie sa, si vyberajú nesprávny cieľ, keď z WTO robia smrtiacu zbraň nekontrolovanej liberalizácie. Bol to súčasný generálny riaditeľ tejto agentúry Organizácie Spojených národov, Pascal Lamy, kto v roku 1999 naznačil cestu, ktorú treba zvoliť - cestu, ktorá je naopak cestou kontrolovanej globalizácie.
S radosťou prijímam uznesenie o WTO, pretože v súčasnosti ide o nesmierne dôležitý problém. Povaha krízy je globálna a dostať sa z nej čo najrýchlejšie je v záujme nás všetkých. Myslím si, že jedným zo spôsobov efektívneho obmedzenia krízy je rozšírenie svetového obchodu. Obmedzenie reformy hospodárstiev na regionálnu alebo vnútroštátnu úroveň je jednoduchšie, ale z dlhodobého hľadiska to nie je dobrý spôsob boja proti kríze, ktorá má globálny rozsah a boj proti ktorej si vyžaduje použitie spoločných nástrojov v celosvetovom meradle. Preto by sme mali urobiť všetko na urýchlenie rokovaní v rámci Svetovej obchodnej organizácie, pretože tieto rokovania liberalizujú obchod. Súčasne musíme prijať seriózne zásady konkurencieschopnosti. Spomedzi týchto zásad sú mimoriadne dôležité normy kvality produktov a podmienky výroby, a to tiež v kontexte boja proti zmene klímy a znižovania emisií CO2. Veľmi citlivý tovar, napríklad poľnohospodárske a potravinárske výrobky, si vyžaduje mimoriadne seriózny prístup. V budúcnosti by sme mali uvažovať o tom, či spolu s liberalizáciou obchodu s poľnohospodárskym tovarom v rámci WTO na celosvetovej úrovni by sme nemali tiež zaviesť štandardizáciu niektorých prvkov poľnohospodárskej politiky na celosvetovej úrovni. Mala by sa brať do úvahy špecifická povaha odvetvia poľnohospodárstva - jeho závislosť od klimatických podmienok, otázky kvality súvisiace s potravinovou bezpečnosťou, podmienky výroby a problém ochrany zásobovania sveta potravinami. V rámci rokovaní WTO potrebujeme ukázať väčšie porozumenie s ostatnými a viac dobrej vôle.
Hlasoval som proti tomuto návrhu, pretože plne vychádza z doktríny a politiky "vojny proti terorizmu", ktorá sa stále používa na ospravedlnenie obmedzení práv a slobôd a na legalizovanie vojenského zásahu a akcií zavedených v rámci Lisabonskej zmluvy. Taktiež bol v konečnom dôsledku vylúčený Európsky parlament z procesu spoluzákonodarstva, skúmania a kontroly opatrení súvisiacich s právami jednotlivcov a protiteroristických politík, čím sa oslabila jeho úloha v dôležitých otázkach. Na záver by som chcel zdôrazniť, že odhliadnuc od všetkého ostatného bol prijatý pozmeňujúci a doplňujúci návrh, ktorý deformuje úlohu mimovládnych organizácií a mení ich na poskytovateľov informácií a nástroj rôznych "protiteroristických" bezpečnostných služieb namiesto toho, aby pomáhali spoločnostiam, v ktorých sú aktívne.
Prístup verejnosti k dokumentom je základným faktorom záruky, že existuje demokratická kontrola inštitúcií a že fungujú efektívne, a tým sa zvyšuje dôvera občanov. V rámci Štokholmského programu Rada potvrdila dôležitosť transparentnosti a vyzvala Komisiu, aby preskúmala najlepší spôsob zaručenia transparentnosti v rozhodovacom procese, prístupu k dokumentom a dobrého riadenia vzhľadom na nové príležitosti ponúkané Lisabonskou zmluvou. Nemám žiadne pochybnosti, že právny základ nariadenia vzťahujúceho sa na prístup k dokumentom je potrebné zmeniť. Rovnako je potrebné zmeniť aj právny kontext, v ktorom má fungovať, a to najmä v súvislosti so vzťahom medzi inštitúciami Únie a občanmi.
Uvedomujeme si, že je potrebný ďalší rámec dodržiavania medzinárodného práva. Neakceptujeme politiku dvojitých noriem vo vzťahu k vládam tretích štátov, fyzickým a právnickým osobám, skupinám alebo neštátnym subjektom posudzovaným na základe záujmov Spojených štátov alebo veľkých európskych mocností. Príklady rozhodne nechýbajú. Spomeniem iba niekoľko - vieme o prípadoch nezákonnej okupácie Západnej Sahary, Aminatou Haidarovej a ďalších Sahrawčanoch zadržiavaných v Maroku a o tureckom postupe proti Kurdom a proti Cypru.
Hlasovala som za toto uznesenie, pretože je dôležité, aby sme my, poslanci Európskeho parlamentu, vykonávali našu parlamentnú kontrolu rozhodnutí uvaliť sankcie proti osobám spojeným s al-Káidou a hnutím Taliban, ako aj osobám, ktoré ohrozujú princípy právneho štátu v Zimbabwe a Somálsku. Zvolený právny základ je neprijateľný, požadujeme, aby sa s nami konzultovalo v rámci riadneho legislatívneho postupu a aby sme boli informovaní o vývoji v práci Výboru OSN pre sankcie. Na záver k tejto záležitosti dodám, že ľutujem administratívne náročný prístup, ktorý zachováva Rada, hoci hovoríme o opatreniach, ktoré súvisia s právami jednotlivcov.
písomne. - Skupina Európskych konzervatívcov a reformistov (ECR) je najsilnejším podporovateľom opatrení proti terorizmu v EÚ a je najmä presvedčená, že národné vlády v Európskej únii musia spolupracovať, aby mohli riešiť neustále ohrozenie terorizmom. Skupina ECR sa napriek tomu rozhodla zdržať hlasovania o tomto uznesení z dvoch dôvodov. Prvým je, že sme proti akýmkoľvek právnym predpisom, ktoré nás približujú k spoločnej európskej zahraničnej a bezpečnostnej politike, a druhým je to, že chceme vidieť zlepšenú a posilnenú koordináciu a spoluprácu medzi EÚ a národnými vládami a že sme veľmi sklamaní, že toto uznesenie to dostatočne nezohľadnilo.
Zdravý rozum za otázkami, ktoré boli položené, ide nad rámec obyčajného hodnotenia doktríny a súladu medzi deklarovanými zámermi a ich interpretáciou. Je tu aj praktický dôsledok vyplývajúci zo starej múdrosti, že kto dokáže urobiť viac, dokáže istotne urobiť aj menej. Týka sa to otázky, aký má zmysel, keď je orgán, ktorý má prostredníctvom spolurozhodovacieho postupu právomoc v trestných veciach a v predchádzaní teroristickým útokom a boji proti nim, následne a priori vylúčený, keď ide o iné opatrenia, ktoré tým, že sa dotýkajú práv občanov, môžu byť v tomto kontexte tiež dôležité.
Je mimoriadne dôležité, aby spôsob interpretácie Lisabonskej zmluvy v rámci právnych predpisov v realite zodpovedal proklamovanému posilneniu právomocí a kompetencií Parlamentu. Ako minimum by mal byť v niektorých prípadoch, ako bolo povedané v otázke, možný dvojitý právny základ, keď ide o práva občanov a keď sú ohrozené protiteroristické politiky. V iných prípadoch, ako sú Zimbabwe a Somálsko, by sa mali predpokladať nepovinné konzultácie, čo je vlastne aj zakotvené v štutgartskom vyhlásení o Európskej únii, ktoré bolo v otázke taktiež spomenuté.
V posledných rokoch bolo v mene boja proti terorizmu obmedzených čoraz viac slobôd. V dôsledku dohody SWIFT a najmä Štokholmského programu sa "transparentná osoba" stáva čoraz viac realitou. V čase modernej technológie, globalizácie a bezhraničnej EÚ je, samozrejme, dôležité, aby orgány spolupracovali a tiež aby sa primerane pripravili. Štát sa však nesmie znížiť na úroveň teroristov. Stačí iba pomyslieť na diskutabilnú úlohu EÚ a jednotlivých členských štátov v súvislosti s preletmi CIA a tajnými americkými väznicami.
(PL) Vážený pán predseda, zámerom novej smernice o odpade je poskytnúť základ, na ktorom by bolo možné v Európe vybudovať spoločnosť, ktorá sa ako celok bude zapájať do recyklácie. Členským štátom sa majú stanoviť veľmi ambiciózne ciele. Nie sú však ciele, ktoré si chceme stanoviť, príliš ambiciózne? Dokážu členské štáty, najmä nové členské štáty, splniť prísne požiadavky? Hodno poznamenať, že staré členské štáty mali oveľa viac času na to, aby prispôsobili svoje systémy odpadového hospodárstva prísnym požiadavkám, zatiaľ čo nové členské štáty musia zaviesť právne mechanizmy a vybudovať potrebnú infraštruktúru oveľa rýchlejšie.
V dôsledku novej smernice o odpadoch dochádza v mnohých európskych krajinách k veľkým rozporom. Myslím si, že by sme preto nemali byť veľmi prekvapení, že bolo až také ťažké dosiahnuť s Radou kompromis. Počas včerajšej rozpravy veľa poslancov Európskeho parlamentu povedalo, že nie sú spokojní s kompromisným riešením, ktoré bolo dosiahnuté pri tejto smernici. Obávam sa však, že zavedenie ešte prísnejších požiadaviek by mohlo spôsobiť problémy s uplatňovaním tohto zákona. Nová smernica o odpade prinúti krajiny, ktoré zanedbali odpadové hospodárstvo v oblasti komunálneho odpadu, aby prijali rozhodné opatrenia. Tieto krajiny budú musieť zaviesť právne a hospodárske mechanizmy, ktorých účinok by mal hospodárstvo povzbudiť, nie spomaliť. Nová smernica by mala byť podnetom pre rozvoj nových spôsobov tvorby pracovných miest. Preto som hlasoval za túto správu.
(SK) Ďakujem vám, pán predsedajúci. Smernica o odpade, ktorú sme práve prijali, obsahuje kompromisy a preto je vystavená útokom z mnohých strán. Rozumiem obavám všetkých občanov, ktorí sa obávajú o životné prostredie a ktorí ma petíciou žiadali, aby som nepodporil túto smernicu. Zároveň by som mal tiež upozorniť, že mnoho mojich osobných pozmeňujúcich a doplňujúcich návrhov, formulovaných v duchu pokroku, pokiaľ ide o spoluprácu s enviromentálnymi organizáciami, tvoria súčasť textu. Najväčším prínosom tejto smernice je prijatie hierarchie odpadového hospodárstva. Nadradené je predchádzanie vzniku odpadu, za ktorým nasledujú rôzne formy opätovného využitia/recyklácie a nakoniec zneškodňovanie odpadu, ktorému je potrebné sa, pokiaľ je to možné, vyhnúť a prinajmenšom ho znížiť. Hlasoval som v prospech smernice najmä preto, že prijala zásadu hierarchie a dúfam, že v budúcnosti ju budeme môcť ešte zlepšiť.
(CS) Vážený pán predsedajúci, podporujem prepracovanie rámca smernice o odpade. Jeden z dôvodov môjho konania bolo, že po prijatí smernice bude Česká republika schopná zakázať dovoz odpadu, aj keď to bude v rozpore s národným plánom. Vďaka zásahu Parlamentu, revidované znenie tiež obsahuje nové ciele v oblasti recyklácie. Krajiny južnej Európy ich považujú za príliš ambiciózne, kým Škandinávci, podobne ako aj Česi, si myslia, že nie sú veľmi ďalekosiahle. Vítam dosiahnutý kompromis. Rôzne krajiny majú rôzne východiskové pozície a táto smernica je spoločným začiatkom. Súčasná produkcia odpadu je 3,5 tony na osobu a v krajinách južnej Európy putuje 90 % odpadu na skládky. Päťstupňová hierarchia odpadového hospodárstva je po prvýkrát začlenená do európskych právnych predpisov: na prvom mieste je predchádzanie vzniku odpadu, potom opätovné využitie odpadu, recyklácia a až potom spaľovanie odpadu ako prostriedok na výrobu energie. Divoké skládky sú posledným miestom pre zvyšný odpad. Veľmi si cením prácu pani Jacksonovej. Vďaka nej bol dosiahnutý tento kompromis, ktorý je prospešný pre celú Európu.