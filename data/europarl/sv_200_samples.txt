I går meddelade jag även rådet (jordbruk och fiske) och utskottet för jordbruk och landsbygdens utveckling att det är möjligt att ge 280 miljoner euro till mjölkproducenterna. För att snabbt kunna betala ut dessa pengar behöver jag helt enkelt den rättsliga grunden i artikel 186. Tanken är att tilldela pengarna som nationella anslag på grundval av produktionen för 2008-2009 och självfallet inom taket för nationella kvoter, uppdelade på ett icke-diskriminerande sätt till de mjölkproducenter som har drabbats hårdast av krisen. Även för att kunna utnyttja denna möjlighet måste vi utvidga artikel 186 till att omfatta mjölk.
När jag säger att jag meddelade att det är möjligt att föreslå 280 miljoner euro måste ni hålla i minnet att budgetmyndigheten, det vill säga Europaparlamentet och finansministerrådet, måste besluta om detta belopp vid Ekofinrådets möte den 19 november. Jag sade även i går att dessa är de sista pengar jag har till hands, med undantag för de 300 miljoner euro som behövs som buffert för att undvika finansiella disciplinåtgärder. För mig är det viktigt att tydligt meddela er att artikel 186 inte är en carte blanche för att kommissionen ska kunna föreslå vilka saker som helst. I detta skede kan jag endast säga att privat lagring av olika produkter - och detta skulle kunna innefatta ost - är en kandidat, under förutsättning att marknadssituationen är sådan att det kan rättfärdigas.
Åsikterna i min egen grupp om det föreslagna återköpsprogrammet går också starkt isär. Programmet skulle behöva vara obligatoriskt för att ha någon verkan. Ändå ser jag ingen majoritet för detta alternativ i parlamentet eller rådet. Dessutom skulle ett sådant program inte vara godtagbart för vissa medlemsstater, eftersom det skulle vara liktydigt med en inskränkning av utjämningsordningen och av kvoterna. Tillkännagivandet att kvoterna ska höjas för prioriterade grupper är ett beslut som redan är gällande rätt.
När det gäller den första delen av ert förslag är den fråga vi alla måste ställa oss i dag: varför ombeds vi att godkänna akuta åtgärder i detta sena skede, och kommer de att bidra till en återhämtning på marknaden? För uppenbarligen, som ni sade i ert anförande, börjar återhämtningens gröna skott redan synas. Jag är inte övertygad om att de föreslagna förändringarna av kvoterna kommer att förändra så mycket, men eftersom de är frivilliga för medlemsstaterna, kommer denna grupp i varje fall inte motsätta sig dem.
Herr talman! Först av allt vill jag säga att jag verkligen välkomnar detta beslut. Jag anser att diskussionen i utskottet i går kväll och i kväll i plenum gör det möjligt att klargöra situationen. Verkligheten, och orsaken till den frustration som många mjölkproducenter upplever tror jag, är att medan vi i viss mån har börjat se vad George Lyon kallade gröna skott, så har dessa pengar inte nått deras bankkonton än. Så detta skapar viss frustration hos mjölkproducenterna. Många har varit under finansiellt tryck under lång tid. Det är bra och nyttigt att vi kan diskutera, för jag inser nu behovet av att ändra artikel 186 så att vi kan ge dessa pengar direkt till producenterna så fort vi bara kan. Det är utmaningen, anser jag.
Vid en tidpunkt då man puffar så starkt för Lissabonfördraget kan vi endast förvånas över att ni vill driva igenom denna artikel 186 i förordningen, som kommer att ge er fulla befogenheter. Ni hade dock dessa fulla befogenheter. Det var dessa som gjorde att ni kunde genomföra en liberalisering av kvoterna som fördjupar den kris vi befinner oss i nu och som endast gynnar tillverkare och distributörer. Europeiska revisionsrätten påpekar ju att konsumentpriserna på mjölkprodukter ökade med 17 procent mellan 2000 och 2007, samtidigt som producentpriserna föll med sex procent.
(HU) Fru kommissionsledamot! Jag kommer naturligtvis att rösta för förslaget, trots att jag är medveten om att man inte kommer att lösa jordbrukarnas situation genom denna nådegåva. Jag har emellertid tre frågor. Den första lyder: Vad anser ni att vi har lärt oss av denna kris? Har vi lärt oss något av den? Fru kommissionsledamot! Denna kris har inte orsakats av en naturkatastrof, en tsunami eller liknande händelse, utan genom en rad dåliga beslut och en i grunden misslyckad jordbrukspolitik. Vad kan ni lova jordbrukarna i framtiden? Hur kommer de att kunna undvika en liknande kris i framtiden? Jag skulle vilja få ett entydigt, detaljerat svar av er.
Min nästa fråga lyder: Ni sade i går vid utfrågningen i utskottet att medlemsstaterna fritt kan förfoga över detta belopp. Vad innebär detta exakt? Kommer medlemsstaterna att kunna fördela dessa pengar rättvist så att de inte ges till stora jordbruksföretag och storjordbruk utan till småbrukare, familjejordbrukare som mest behöver pengarna och som är beroende av dem för sitt levebröd. Dessa jordbrukare befinner sig i en oerhört svår situation. Den andra stora gruppen som bör beaktas är jordbrukarna i de nya medlemsstaterna, framför allt småbrukarna. Hur vill ni bli kvitt denna oacceptabla diskriminering, som beror på att till exempel vi ungrare blev tvungna att överlämna samtliga våra marknader till EU, trots att vi endast har tagit emot en bråkdel av bidragen? Hur och när kommer denna orättvisa och denna orättfärdighet att undanröjas?
Vi har inget annat val än att välkomna kommissionens initiativ, hur bristfälliga de än förefaller oss. Därför röstade Gruppen Progressiva förbundet av socialister och demokrater i Europaparlamentet i förmiddags för det brådskande förfarande som lades fram inför oss. Vi kommer emellertid att föreslå och begära att Europaparlamentet ständigt informeras om de åtgärder som kommer att godkännas under de kommande dagarna enligt de befogenheter som vi nu överför till kommissionen. Vi kommer att fortsätta att göra vårt yttersta för att återställa balansen på marknaden, så att producenterna kan garanteras tillräcklig avkastning, vilket bekräftas i Lissabonfördraget.
(DE) Herr talman! Tyvärr kan José Bové inte vara här i kväll och därför talar jag ännu en gång. Jag har ytterligare några frågor till kommissionsledamoten. Anser hon verkligen på allvar att protesterna kommer att upphöra genom att dessa pengar betalas ut? Som jag sade tidigare anser jag att parlamentets beslut i morse innebar att kommissionen skulle beviljas oinskränkt fullmakt eftersom vi inte vet vad kommissionen kommer att göra med dem. Jag upprepar: Kommission är ingen del av lösningen på problemet, den är faktiskt en del av problemet. Jag vidhåller denna åsikt.
Jag har ytterligare en fråga till er, fru kommissionsledamot, eftersom man vid upprepade tillfällen säger om alla program att vi måste fortsätta att främja omstrukturering. Vad menar ni då med omstrukturering? Anser ni verkligen att det är rätt att vi fortsätter att dela ut pengar, i huvudsak för att uppmuntra småbrukare att ge upp så att vi kan ge pengar till de större jordbruken? Denna politik är inte längre ett effektivt medel som leder till ett mål. Vi måste se till att vi använder pengarna på ett målinriktat sätt, framför allt i de missgynnade regionerna, för att behålla de strukturer i dessa regioner som är mest hotade.
Tvärt emot vad som hävdas är det nödvändigt att vända om från den väg som den gemensamma jordbrukspolitiken har slagit in på, då man genom på varandra följande reformer har nedmonterat instrumenten för att reglera marknaden, kvoter och produktionsrättigheter, vilket har gjort att tusentals producenter undan för undan överger sektorn. Tusentals arbetstillfällen står på spel: Hela familjer som är beroende av jordbruk, och framför allt inom mejerisektorn. Vidsträckta regioner står på spel, där marken i allt större utsträckning kommer att överges, med drastiska sociala och miljömässiga följder.
(EN) Herr talman! Mejeriindustrin är i kris och jag vill här att mitt tack ska tas till protokollet och gratulera kommissionsledamoten till hennes mycket lägliga åtgärder, som enligt min åsikt var helt riktiga. Jag anser att 280 miljoner euro är en realistisk summa som kommer att välkomnas inom branschen. Jag är övertygad om att det kommer att bli nödvändigt att bevilja befogenheter enligt artikel 186 för att på ett lägligt sätt leverera detta bidrag till producenterna, och därför stöder jag det. Jag stöder det, trots att jag föredrar att vi begränsar denna eftergift till senast 2013.
Den mjölkfond på 280 miljoner euro som tillkännagavs i går är välkommen men är bara ett plåster på ett mycket större problem. Parlamentet röstade i september förra året för att 600 miljoner euro skulle göras tillgängliga. Denna siffra bör behållas, framför allt för att visa solidaritet med småbrukarna. Nästa prioritering för kommissionen måste vara att ta itu med hela frågan om mjölktillgången. Det anser jag bestämt. Tills man har åtgärdat detta kommer vi att stå inför fler problem och vi kommer inom kort att ha slut på plåster.
Hur ska vi hantera den övergripande situationen? Vi skulle vilja se att de mjölkproducenter som har drabbats hårdast av krisen får de 280 miljoner eurona. Vi talar om mjölkmarknaden, men det handlar om verkliga människor och de landsbygdsområden vi diskuterar och alltid säger att vi vill skydda när vi diskuterar andra frågor. Fru kommissionsledamot! Stöd mejerifonden! Den kommissionsledamot som i eftermiddags yttrade sig under budgetdebatten talade för fonden, vilket jag vill betona. Det gladde mig mycket. Vi är också i trängande behov av denna signal och dessa pengar finns inom budgeten för 2010.
De åtgärder som föreslås här är ganska otillräckliga, men de är ändå nödvändiga och viktiga. Jag är också orolig över hur kommissionen kommer att använda de nya befogenheter den kommer att få, framför allt eftersom den har handlat på ett ganska okänsligt sätt under denna kris genom att alltför sent lägga fram kraftlösa åtgärder och endast efter intensiva påtryckningar. Av denna anledning vill jag att kommissionen ska lämna in en bilaga till artikel 186 med åtgärder som kan användas för ett radikalt ingripande i mejerisektorn för att garantera dess hållbarhet.
Om ett sådant program ska lyckas måste det vara obligatoriskt och inte frivilligt. Jag anser att detta frivilliga arrangemang att köpa tillbaka mjölkkvoter är kontraproduktivt. Jag anser det inte bara därför att detta arrangemang inledningsvis kommer att innebära att vi behåller en höjning av kvoterna som det sedan kommer att bli mycket svårt att häva. Genom att köpa tillbaka mjölkkvoterna kommer vi åter att ge dem ett ekonomiskt värde och den viktigaste effekten av det blir att man hindrar möjligheten att utjämna verkningarna. Jag anser att jag måste förkasta alla åtgärder som gör att utjämningen begränsas. Framför allt under utfasningsperioden för mjölkkvoterna är utjämning ett nödvändigt redskap för att enskilda jordbruk ska kunna orientera sig bättre på marknaden.
(RO) Jag vill ställa en fråga till kommissionsledamoten och tacka henne för att hon kommer till parlamentet. Ni sade att de medel som har utlovats till de fonder som stöder mejerisektorn kommer att anslås till medlemsstaterna enligt en historisk faktor, med andra ord ska de baseras på de förhandlade kvoterna. Emellertid hävdar många medlemsstater att dessa kvoter är orättvisa. Det är anledningen till att många medlemsstater vidhåller att marknaden bör avregleras. Vissa stater kan till exempel inte ens producera tillräckligt för att täcka sin egen konsumtion. Tror ni inte att användningen av en historisk faktor kommer att göra att dessa orättvisor bibehålls...
(BG) Jag välkomnar det beslut som har fattats av rådet och kommissionen att anslå ytterligare ett paket på 280 miljoner euro i bidrag för mejeriproduktionen 2010. Härigenom sänder man en tydlig signal till alla dem som varje dag lider av de skadliga följderna av krisen. Jag yrkar på att detta lägliga svar inte kommer att bli en ekonomisk engångslösning utan en del av en målinriktad, långsiktig strategi för att återställa, stabilisera och utveckla denna sektor i EU. Därför är det viktigt att ta hänsyn till de åtgärder som varje medlemsstat kommer att anta. Jag vill göra er uppmärksamma på att Bulgarien bara delvis kan godkänna ändringsförslagen till förordning 1234. Vi vidhåller att det uttryckligen fastställs i utkastet att möjligheten att hantera nationella mjölkkvoter kommer att överlåtas till medlemsstaterna. Det är viktigt att behålla möjligheten att välja det befintliga systemet för uppköp och omfördelning av mjölkkvoterna genom den nationella reserven. Vi har inte råd att vare sig hålla inne understöd eller ta betalt av producenterna, eftersom den bulgariska sektorn håller på att moderniseras. Annars kommer de bulgariska producenterna inte ens att bli konkurrenskraftiga efter 2015.
(PL) Herr talman! Det gläder oss naturligtvis att godkänna dessa nya lösningar som är avsedda att hjälpa jordbrukarna, däribland jordbrukarna i Polen. Emellertid bör vi också komma ihåg att, när vi talar om pengar - och vi talar faktiskt om pengar - är det viktigt hur pengarna fördelas. De bör nå dem som mest känner av verkningarna av krisen, eftersom jag inte går med på en politik som innebär att vi ger alla samma belopp, vilket betyder ett litet belopp, så att vi i själva verket bokstavligen inte hjälper någon.
För det andra vill jag, om jag får, hänvisa till historien innan jag om ett ögonblick vänder mig till framtiden. Jag är säker på att vi kommer ihåg de underbara åren, för mer än ett år sedan, när jordbrukarna fick ett mycket bra pris för mjölken. Samtidigt gynnades de av stora EU-bidrag för moderniseringen av mejerisektorn. Därför är det viktigt att vi, med utgångspunkt från denna erfarenhet, planerar framtiden och att vi drar slutsatser av våra misstag, eftersom det säkerligen gjordes misstag. Det är också viktigt för oss att tänka på hur vi ska planera utvecklingen av denna sektor, eftersom pengar är tillgängliga både som direkta bidrag och för utvecklingen av landsbygdsområdena. Dessutom förfogar vi över instrumentet med mjölkkvoter.
(PL) Fru kommissionsledamot! Jag vill ställa följande fråga till er: Vad vill kommissionen använda de 280 miljoner eurona till? På ytterligare omstrukturering eller kanske snarare, som 21 medlemsstater ville, på en injektion för marknaden, på marknadsmekanismer? I själva verket vill jordbrukarna att pengarna ska användas för stödmekanismer. För närvarande kan de inte ta ytterligare lån eller förbättra produktiviteten. De kan för närvarande inte fortsätta att modernisera eftersom de har förlorat likviditet. De vill inte köpa kylrum eller mjölkmaskiner nu. Det här är inte rätt tillfälle för nya investeringar. De 280 miljoner eurona uppgår till knappt 2 euro per ton mjölk som produceras i EU.
Jag måste säga att förslaget om återköp av kvoter gör mig mer förbryllad. Ni har själv i veckor och månader sagt att den nuvarande krisen inte har orsakats av kvotsystemet och med tanke på detta anser jag personligen inte att detta förslag om återköp är helt sammanhängande. Slutligen vill jag också säga att detta ännu inte kan vara slutet på historien. Vi måste fortsätta att vidta åtgärder, framför allt när det gäller mejerisektorn i svåra områden, i bergstrakter där det helt enkelt inte finns några alternativ till mjölkproducerande jordbruk.
Fru kommissionsledamot! Österrike har alltid motsatt sig utfasningen av kvoterna. Ni har förvisso valt er väg och följt den konsekvent. Vi kommer naturligtvis att försöka förbereda våra jordbrukare inför detta och att hjälpa dem så mycket som möjligt. Med bästa vilja i världen kan jag inte förstå ert förslag om ett frivilligt uppköpsprogram för mjölkkvoter. Om vi tillämpar detta kommer det att resultera i en uppskrivning av värdet och priset på just de kvoter som ni fasar ut. Hur ska vi kunna förklara det för jordbrukarna i Österrike?
ledamot av kommissionen. - (EN) Herr talman! Efter att ha lyssnat noga på diskussionen här i kväll tror jag att ni av vissa anföranden kan få intrycket att detta är det första steg vi tar för att bistå mejerisektorn i EU. Inget kan vara felaktigare. Jag är helt säker på att åtminstone några av er vet vad som har hänt sedan januari i år när vi började den offentliga och privata lagringen. Vi började ingripa och vi började med exportbidrag. Vi har vidtagit en mängd olika åtgärder under sommaren och därför anser jag att vi bör genomföra en särskild undersökning för att meddela de nya ledamöterna i parlamentet exakt vad som har hänt sedan januari 2009.
När det gäller de specifika punkterna i de två förslagen här i dag måste jag åter upprepa att uppköpssystemet inte är något nytt system. Det är redan tillgängligt för att medlemsstaterna ska använda det om de vill hjälpa särskilda mjölkproducenter att lägga ned verksamheten. Det är ett erbjudande och därför vill jag inte göra det obligatoriskt. Det är en möjlighet att hjälpa jordbrukarna att lägga ned verksamheten. De kvoter de köper ut kan behållas i den nationella reserven och fördelas i ett senare skede, om medlemsstaterna önskar det. Detta var en del av diskussionen.
Den andra delen, som i dag har väckt det allra största intresset, är artikel 186. Anledningen till att mjölkproducerande jordbruk har införts i artikel 186 är att vi måste kunna reagera snabbt. För övrigt ser jag ingen anledning varför mjölkproducerande jordbruk inte bör ingå i artikel 186, eftersom områden som hör till köttsektorn redan ingår. Och över huvud taget, de som anser att kommissionen kommer att få oinskränkt fullmakt att göra vad den vill bör tänka på att artikel 186 av naturliga skäl är ett mycket positivt system genom vilket det är möjligt att hjälpa människor som är i svårighet genom att reagera mycket snabbt. Därför är det ingen oinskränkt fullmakt. Den kommer, som ni troligen vet, att diskuteras i förvaltningskommittén.
Dessutom anser jag att det finns många missuppfattningar i omlopp. De 280 miljoner eurona ska inte användas för att omstrukturera. Genom dem erbjuds helt enkelt en möjlighet att betala ut pengar så snart vi har klarat av formaliteterna, med godkännandet från sammanträdet i Ekofinrådet i november och undertecknandet av budgeten för 2010. Det innebär att vi kan handla omedelbart, vilket inte vore fallet om vi inte har genomfört artikel 186. Det är alltså inte fråga om någon omstrukturering. Som jag sade tidigare ger den medlemsstaterna möjlighet att betala de mest behövande ur denna nationella budget.
Jag ska besvara några av de specifika frågorna. Jag anser att producentorganisationer är ett utmärkt alternativ. Det är faktiskt nödvändigt. Jag har tidigare sagt detta tydligt i plenum, särskilt när vi har diskuterat systemet för frukt och grönsaker. Om jordbrukarna ägnar tid och kraft åt att konkurrera med varandra i stället för att konkurrera med den starka detaljhandeln vet jag vilka som kommer att bli vinnare och förlorare. Därför säger jag: Ni måste samarbeta för att bli ett mycket starkare organ i hela livsmedelskedjan.
Jag är också mot det permanenta avskaffandet av kvotsystemet som planeras till 2015. Jag instämmer i den åsikt som framförs av de europeiska jordbrukarnas största organisation Copa-Coega, nämligen att det krävs en reglering av mejerimarknaden också efter 2015. Den viktigaste lärdomen av den nuvarande krisen är att mejerimarknaden behöver regleras. Utan detta kommer priserna att bli oförutsägbara. De europeiska mejeriproducenterna kan inte klara de förluster som orsakas av omfattande prisvolatilitet.
skriftlig. - (FR) Den mobilisering som mjölkproducenterna har genomfört i veckor i syfte att rädda sin krisdrabbade sektor har besvarats av kommissionen genom inrättandet av en ”mjölkfond” på 280 miljoner euro. Mariann Fischer Boel har därför gett vika för påtryckningarna efter att i veckor ha vänt dövörat till, till sorg för de jordbrukare som befinner sig på randen till konkurs. Emellertid är denna ekonomiska åtgärd skrattretande och endast avsedd att lugna ner producenterna en stund. Den kommer inte att innebära någon lösning på problemet för en sektor som är på väg att upphöra i och med det planerade slutet för mjölkkvoterna. Mjölkproducenterna vill inte ha välgörenhet eller nådegåvor. De vill att marknaden ska regleras så att de kan sälja sin mjölk till priser som gör det möjligt för dem att leva ett värdigt liv genom sina ansträngningar och trygga sina barns framtid. Genom sin hårdnackade önskan att införa dogmen om fri och rättvis konkurrens kommer EU att prisge tusentals jordbrukare åt marknadslagstiftningen, och ingenting annat. Detta är samma ultraliberalism som varje månad gör att tusentals industriarbetare blir arbetslösa. Blodbadet måste stoppas omedelbart.
Jag välkomnar i princip den överenskommelse som har nåtts av jordbruksministrarna vid deras rådsmöte i Luxemburg om att tillhandahålla ett särskilt stöd till mejerisektorn på 280 miljoner euro. På EU-nivå innebär det ytterligare en cent i stöd per liter mjölk, vilket är helt försumbart. Efter att i flera månader ha gjort tappert motstånd gav sig kommissionen något inför de påtryckningar som utövades av jordbrukarna, 21 medlemsstater, däribland Ungern, och Europaparlamentet som redan hade krävt ytterligare resurser för sektorn under deras informella möte i Bryssel förra måndagen. Trots de senkomna åtgärderna från EU har den ungerska regeringen handlat snabbt för att stödja mjölkproducenterna och har gjort allt för att hjälpa dem genom att ta hänsyn till de tillgängliga budgetresurserna. Ungern har hjälpt mejerisektorn genom att använda alla medel som kan omfördelas som en del av resurserna för landsbygdsutveckling och EU:s ekonomiska utvecklingsprogram. Förutom oss har bara Lettland och Malta sådana utestående indikatorer. De ungerska mjölkproducenterna kommer att direkt ta emot omkring 3,3 miljoner euro av anslaget på 280 miljoner euro, vilket motsvarar ungefär 890 miljoner ungerska forinter. Den ungerska regeringen kan fritt besluta om hur dessa pengar ska användas. Kommissionen föreslog bara att de mest behövande producenterna skulle få detta särskilda stöd, som sammanfaller med de ungerska målsättningarna. Sedan 2010 års budget har godkänts kommer denna summa att betalas ut i början av nästa år.
Vi har alla tagit del av bilderna från den senaste tidens hungerskris. På kort tid har jordbrukspriserna, inte minst på livsmedel, skjutit i höjden. Detta kommer som ett dråpslag mot många utvecklingsländer som är kraftigt beroende av livsmedelsimport och redan tidigare levde på marginalen. Förhoppningsvis kan detta betänkande om internationell handel med råvaror hjälpa till att råda bot på en del av dessa problem. Att utrota hungern och fattigdomen är ju åtaganden som vi har slutit upp bakom i och med undertecknandet av de s.k. millenniemålen. FN:s generalsekreterare Ban Ki-moon varnade nyligen för att de höjda livsmedelspriserna äventyrar millenniemålens viktigaste målsättning, nämligen att halvera fattigdomen i världen. Så det är hög tid för snabba åtgärder.
Inte minst den senaste tidens livsmedelskris har visat att i synnerhet mat inte är vilken råvara som helst. Om inte ens ett elementärt krav om att människor ska gå mätta kan uppfyllas blir retoriken om utveckling inte mycket värd. Man bör därför vara försiktig med att göra livsmedel till en internationell handelsvara som andra. Ändå har världens utvecklingsländer tvingats att avreglera sin livsmedelspolitik och gå från produktion för nationella behov till exportproduktion. Detta är politik från IMF, Världsbanken, USA och också EU, som har pressat fram dessa krav. Genom att avskaffa skyddstullar och subventioner har många utvecklingsländer blivit extremt sårbara för kraftiga prisfluktuationer på livsmedel och råvaror. Ta t.ex. Haiti, som tidigare var självförsörjande på ris. År 1995 tvingade Internationella valutafonden detta land att sänka ristullarna. In strömmade statssubventionerat ris från USA och den lokala produktionen slogs sönder. Idag är tre fjärdedelar av allt ris som konsumeras i Haiti importerat från USA.
Detta betänkande hoppas jag kan ge oss verktyg för att möta de problem och utmaningar som den osäkra råvaruhandeln ger oss. Några av de saker som vi fokuserar på i detta betänkande är stöd till utvecklingsländerna att diversifiera sina ekonomier så att de kommer ifrån en situation där de enbart exporterar en eller två råvaror till att tillåta en mera avancerad produktion med mer förädlade produkter. Det talas också om vikten av policyutrymme i utvecklingsländerna. Det måste innebära att dessa länder faktiskt har möjlighet och ekonomiskpolitiska verktyg att t.ex. stödja en utveckling av det inhemska jordbruket. Vi kräver också att EU-kommissionen ser över finansieringssystemet Flex som har till syfte att stabilisera priserna på råvaror. Vi tar också upp jämställdhetsdimensionen i handeln med råvaror, eller snarare bristen på den. Det är otroligt viktigt att vi alltid tar hänsyn till just genusdimensionen när internationella handelsavtal ska förhandlas fram.
Kampen för att minska fattigdomen och främja utveckling och tryggad livsmedelsförsörjning står högt upp på kommissionens dagordning. Ni vet mycket väl att Europeiska unionen är världens största givare av utvecklingsbistånd. Kommissionen har även inom det specifika området råvaror åtagit sig flera utvecklingsinriktade program: exempelvis stöder kommissionen genom sitt finansieringssystem för ersättning, FLEX, den nationella budgeten i utvecklingsländer där de exportrelaterade skattemässiga intäkterna har sjunkit.
Kommissionen främjar också transparenta system för förvaltning av skatteintäkter från exploatering av råvaror och naturresurser genom flera initiativ som t.ex. utvinningsföretagens initiativ för transparens EITI (Extractive Industries Transparency Initiative), Kimberleyprocessen och FLEGT-programmet. Jag vill också nämna vårt initiativ Everything But Arms (EBA), som garanterar tullfri tillgång till import av alla produkter från de minst utvecklade länderna (utom vapen), vilket gör att de kan variera sin export.
Alla möjligheter måste utnyttjas optimalt. En hållbar och sammanhängande policy för tillgång till råvaror skulle därför vara en kombination av följande: för det första att internationella åtaganden genom WTO och bilateralt säkerställs genom förhandlingar, för det andra att WTO:s regler och befintliga överenskommelser genomförs och för det tredje att mjuka åtgärder vidtas, som t.ex. dialog och skapande av förbund. Eftersom det här inte är några åtgärder, består styrkan i att de kombineras och används i samband med varandra. Detta kommer att diskuteras vid en konferens med intressenter senare i år.
Med tanke på hur viktig tillgången till råvaror är välkomnar kommissionen diskussionerna om detta i parlamentet. Kommissionen välkomnar särskilt ändringarna till det första förslaget till betänkande. I betänkandet poängteras nu tydligare hur viktig frågan är. Betänkandet innehåller förslag om hur man kan hantera problemet på ett konstruktivt sätt, exempelvis med genomförda avtal och förhandlingar med partnerländer. Vi är redan beredda att samarbeta helt och fullt med parlamentet för att utforma och genomföra vår fortsatta strategi.
för PPE-DE-gruppen. - (DE) Herr talman, herr kommissionsledamot! Det gläder mig att ni är tillgänglig i dag, herr Potočnik. Vi noterar att kommissionsledamot Peter Mandelson ännu en gång har prioriterat att resa till en viktig konferens i en annan del av världen i stället för att diskutera nyckelfrågor för Europas industripolitik med oss i parlamentet. Ni kan tänka er hur nöjd jag blir när jag hör er presentera ämnet mycket bättre och med mycket större tydlighet och klarsynthet än vår kommissionsledamot med ansvar för handel någonsin kunde ha gjort.
Jag är mycket nöjd med resultatet av våra överläggningar i utskottet. Jag befarar nämligen att föredraganden i sitt ursprungliga förslag, trots alla sina kloka tankar om utvecklingsländerna, helt och hållet har tappat bort den europeiska industrins intressen. I utskottet för internationell handel har vi infört en ny första del av betänkandet som handlar om vår industripolitiks intressen. Det har verkligen blivit kristallklart hur dessa intressen är beskaffade. Vi måste inrikta oss på att säkerställa tillgången till råvaror för industrin i Europa. Precis som kommissionsledamoten sa har vi just nu stora svårigheter med detta.
Vi måste göra allt vi kan för att säkerställa en genuint fri tillgång till råvarumarknaderna, inte bara i form av multilaterala förhandlingar utan även i våra bilaterala förhandlingar. Att kommissionen gav med sig i samtalen om Ukrainas anslutning till WTO och godtog ett visst spelrum för införande av exporttullar är oacceptabelt och ett dåligt föredöme. Det var också oacceptabelt av oss att godta dubbel prissättning när Saudiarabien anslöt sig till WTO, en överenskommelse som har medfört allvarliga problem för Europas petrokemiska industri. Jag blir inte heller särskilt optimistisk när jag ser vad som händer just nu när det gäller Rysslands anslutning till WTO, och jag skulle vilja att kommissionen är mycket noga med att se till att inga fler handelshindrande åtgärder införs.
Det är uppenbart att vi måste agera på lämpliga arenor, särskilt inom Världshandelsorganisationen, för att nå samförstånd i syfte att förenkla tillgången till råvaror. Men detta får inte göra att vi tappar bort andra avgörande frågor. Det har nu uppstått en ny situation på de här marknaderna som rör både livsmedel och energi. I Europeiska unionen måste vi som är stora importörer av råvaror därför se särskilt allvarligt på den här frågan. Å ena sidan måste vi överväga vilken inverkan den kan få på världen som helhet, eftersom den skulle kunna leda till ett starkt tryck på råvarukonsumtionen med mycket negativa följder för miljön, ekonomin och samhället i utvecklingsländerna. Å andra sidan måste vi också se till vår egen situation och ta hänsyn till våra egna svårigheter.
De stigande matpriserna leder allt oftare till gatukravaller, och vi behöver ett nytt förhållningssätt om vi ska kunna hantera den här situationen. Den nya krisen hotar att döda fler per dag än det antal som fallit offer för terrorismen under de sex år som gått sedan 9/11. Politiker och regeringar kanske ännu inte har märkt det ännu, men de fattiga i världen ser allt oftare sina barn gå och vara hungriga. Det får särskilt akuta följder i Afrika, där priserna på basprodukter har mer än fördubblats de senaste 12 månaderna och fortsätter att skjuta i höjden vilket leder till spekulation, brist och förändrade produktionsmönster. De grundläggande orsakerna är den växande efterfrågan från östra Asien och problem med försörjningen som en följd av uteblivna investeringar i jordbruket. Klimatförändringen, så som den yttrar sig i översvämningar, extrem torka och rekordhöga temperaturer, förvärrar situationen ytterligare, särskilt för de fattigaste i världen. Därför hoppas jag att vi antar den här resolutionen.
(EL) Fru talman, herr kommissionsledamot! Det behöver inte påpekas att konkurrenskraften i våra europeiska företag i stor utsträckning är beroende av tillgången på råvaror. Vi behöver därför en samlad strategi redan nu för att kunna säkra tillgången till världsmarknaden. Det hjälper till att trygga det internationella samarbetet, en rättmätig konkurrens, en rättvis handel och beaktandet av restriktioner som bygger på seriösa stimulansåtgärder i de mindre utvecklade länderna. Det hjälper också till att främja investeringar i forskning om och utveckling av miljövänlig teknik samt i återvinning.
ledamot av kommissionen. - (EN) Fru talman, jag vill tacka de ärade ledamöterna för deras engagemang. De har varit helt på det klara med vilka utmaningar vi står inför. Det är också helt uppenbart att vi å ena sidan måste se till att vi är balanserade i vårt arbete och således inriktar oss särskilt på de fattiga länderna och etablerar den rättvisa som Brian Crowley har talat om, och att vi å andra sidan också måste trygga reglerna för rättvis handel för att vår industri ska få tillgång till råvaror. Det är ett faktum att Europeiska unionen är en nettoimportör av råvaror och så kommer det att förbli.
I betänkandet kräver vi skyndsamma åtgärder mot klimatförändringarna. Även handeln måste ta sitt ansvar. Vi måste reducera alla onödiga utsläpp och minska transporterna. En stor del av handeln sker med produkter som lika gärna skulle kunna produceras lokalt. Vi behöver handla mer med grön teknik och smart miljöteknik. Om vi inte gör det och om inte handeln tar sitt ansvar, då har vi snart inga råvaror kvar att handla med och då har vi heller ingen mat kvar att äta. Det är otroligt viktigt att vi faktiskt tar vårt klimatansvar fullt ut!
författare. - (EN) Herr talman! Som det redan har sagts, är EU Kambodjas största enskilda givare och det är mer än befogat att vi uppmanar de kambodjanska myndigheterna att inte bara inleda politiska och institutionella reformer för att bygga upp en demokratisk stat som styrs av rättsstatsprincipen och som grundar sig på respekten för grundläggande fri- och rättigheter, utan också visa sin vilja att verkningsfullt bekämpa de inhemska plågor som korruption, omfattande avskogning med fördrivning av människor som följd och sexturismindustrin utgör, att överge dagens straffrihetskultur och att dra alla dem som är inblandade i sådan verksamhet inför rätta.
Det är också nödvändigt att garantera rätten att fritt och utan diskriminering uttrycka politiska åsikter utan hot och trakasserier. Vi bör närmare bestämt fastställa att vi är oroade över att oppositionsledaren Sam Rainsy har åtalats och dömts till ett tolvårigt fängelsestraff för en handling som parlamentet anser har ett symboliskt värde och är av tydlig politisk natur. Det är särskilt oroväckande att domen, om den godkänns, skulle hindra Sam Rainsy från att ställa upp i parlamentsvalet 2013 och skulle få konsekvenser som sträcker sig betydligt längre än Sam Rainsys fall. Detta kommer nämligen att påverka hela oppositionen.
Det politiska klimatet i Kambodja är därför spänt, valet närmar sig och taktik för att vinna röster används, men där förekommer också en glidning mot ett auktoritärt styrande parti. Utöver Sam Rainsys fall vill jag nämna andra företrädare för icke-statliga organisationer, som har åtalats: politikern Mu Sochua, som har dömts för att ha förtalat premiärministern, journalisten Hang Chakra, som var frihetsberövad efter att ha rapporterat om korruption i kretsen kring vicepresidenten Sok An, och så vidare.
författare. - (EN) Herr talman! Oppositionsledaren Sam Rainsy dömdes i sin frånvaro till ett tolvårigt fängelsestraff. Hans rättegång följde inte internationella standarder för ett rättvist och opartiskt rättsväsende och hans dom var politiskt motiverad. Liknande domar mot medlemmar av oppositionspartiet är ganska vanligt förekommande och visar att det inte finns något opartiskt rättsväsende i Kambodja. Domstolsbesluten förhindrar grundläggande mänskliga rättigheter, bland annat rätten till yttrandefrihet och rättvis rättegång.
Jag motsätter mig kraftfullt domen mot Sam Rainsy och mot dem som på samma sätt som han utövar sin yttrandefrihet och uppmanar den kambodjanska regeringen att upphöra med nuvarande tyranni. Vi måste på internationell nivå påminna Kambodja om att sträva mot en demokrati och inte använda selektiv brottsbekämpning mot enskildas rättigheter. Jag uppmanar särskilt kommissionen att påminna Kambodja om att inte tillämpa den nya lagen om icke-statliga organisationer för att missgynna oppositionen och det civila samhället.
Så som det tidigare har sagts, är EU Kambodjas största enskilda givare och av den anledningen är det viktigt att vi i resolutionen inte bara nöjer oss med att fördöma landets otaliga brott mot de mänskliga rättigheterna, bristen på ett hållbart rättssystem och politiseringen av beväpnade styrkor. Vi måste klart och tydligt också påminna dem om det samarbetsavtal som finns mellan EU och Kambodja samt om uppmaningen i artikel 1 till respekt av de mänskliga rättigheterna. Om man fortsätter bortse från medborgerliga fri- och rättigheter måste det medföra konsekvenser och EU måste villkora ett fortsatt stöd med en tydlig förbättring av situationen för de mänskliga rättigheterna.
Domen som föll i september har som främsta syfte att hindra oppositionsledaren från att ställa upp i valet som ska hållas om drygt två år, vilket minskar Kambodjas chanser att bygga upp en demokrati en gång för alla. I resolutionen uppmanas den kambodjanska regeringen att upphöra med det politiska förtrycket, men jag vill dessutom uppmana unionens höga representant för utrikes frågor och säkerhetspolitik att använda nödvändiga påtryckningsmedel så att myndigheterna genomför de politiska och institutionella reformer som krävs för att bygga upp en genuin demokrati.
för Verts/ALE-gruppen. - (DE) Herr talman! Kambodja är ett mycket vackert land med en fantastisk historia, men både landet och dess historia har sina mörka sidor. De senaste problemen innebär att människor försvinner, människor frihetsberövas utan rättegång samt att det förekommer omfattande korruption, olaglig landkonfiskering och olaglig skogsavverkning. Det som bör oroa oss ledamöter av Europaparlamentet mest är att människor som kritiserar och fördömer dessa handlingar utsätts för skenrättegångar och frihetsberövas.
Oppositionsledaren i Kambodja Sam Rainsy har utsatts för allvarlig förföljelse. Han har tidigare blivit vald, men uteslöts ur parlamentet 1995. Men han lyckades komma tillbaka. Han har utsatts för ett flertal attentat under valmöten och i ett av dem omkom 80 människor. Själv hade jag förmånen att få besöka honom i Kambodja. Jag träffade en mycket fredlig person och en engagerad försvarare av demokrati och de mänskliga rättigheterna. På svaga bevis har han nu dömts till ett tolvårigt fängelsestraff för en symbolisk handling.
Den som frihetsberövar ledaren för oppositionspartiet frihetsberövar också en stor del av landets befolkning som den här personen företräder. Den som frihetsberövar ledaren för oppositionspartiet och hindrar honom från att ställa upp i kommande val blockerar den demokratiska processen och kränker de medborgerliga och mänskliga rättigheterna. Jag anser att vi inte bör acceptera det och uppmanar kommissionen att i synnerhet se till att artikel 1 i samarbetsavtalet med Kambodja efterlevs. Det handlar om att respekten för de mänskliga rättigheterna i Kambodja utgör ett villkor för ett fortsatt bistånd från Europeiska unionen.
Jag har haft möjlighet att besöka Kambodja två gånger. Första gången var för två år sedan tillsammans med Europaparlamentets observatörsdelegation i samband med parlamentsvalet och den andra gången var för sex månader sedan. Jag måste säga att Kambodja är ett land som har utvecklats mycket snabbt under de senaste åren - jag talar om den ekonomiska utvecklingen - i likhet med andra länder i den delen av världen. Den snabba ekonomiska utvecklingen i Kambodja har tyvärr inte åtföljts av en demokratiseringsprocess. För utan starka massmedier som synar det styrande partiet, utan en stark opposition eller utan en stark sektor för icke-statliga organisationer finns ingen riktig demokrati.
Domen mot Sam Rainsy är på intet sätt den första och är ytterligare ett hårt slag mot oppositionen. Om domen står fast kommer Sam Rainsy inte att kunna ställa upp i kommande parlamentsval, trots att han är mycket populär i sitt land. Domen är överraskande i det att mer än 30 år efter röda khmer-regimens fall har många av regimens ledare i Kambodja fortfarande inte åtalats. Att ifrågasätta gränsen mellan Vietnam och Kambodja bidrar definitivt inte till att stabilisera regionen, men frågan bör lösas politiskt och inte genom en rättslig dom.
Även om jag erkänner den omfattande utveckling som Kambodja har gått igenom efter Pol Pot-regimens fall, skulle jag bli upprörd om den kambodjanska regeringen beslutade att avsluta processen för att bygga upp ett demokratiskt system när den är halvfärdig, något som tyvärr inträffat i ett flertal länder. Kambodja har undertecknat flera internationella avtal, inbegripet ett samarbetsavtal med Europeiska unionen, för att försvara sitt folks grundläggande rättigheter och tillämpa demokratiska principer inom sitt territorium. Europeiska unionen måste mycket tydligt uppmana den kambodjanska regeringen att fullfölja sina åtaganden.
(RO) Som det redan har sagts, har Sam Rainsy dömts till två fängelsestraff. Det tioåriga fängelsestraffet han nu har dömts till, anklagad för att ha spridit desinformation och förfalskat offentliga handlingar, har lagts till det tidigare tvååriga fängelsestraffet. Som mina kolleger redan har påpekat är detta ett tydligt försök att hindra honom från att ställa upp i kommande val. Det finns en fråga om förfarande i hela den här historien. Sam Rainsy dömdes i sin frånvaro i en rättegång som hölls bakom stängda dörrar och som enligt rapporter innehöll många oegentligheter.
Det finns några ljusglimtar. Kambodja har accepterat alla rekommendationer i de allmänna återkommande utvärderingarna (Universal Periodic Review) från FN:s råd för mänskliga rättigheter. Vi uppmärksammar också att en ny strafflag och en lag mot korruption har antagits. Vi måste absolut följa upp hur dessa lagar genomförs i praktiken. Vi kommer även i fortsättningen att påminna Kambodja om rekommendationerna som tidigare lagts fram i samband med våra valobservatörsuppdrag. Ett viktigt mål är att inrätta en effektiv kommitté för de mänskliga rättigheterna. Vi välkomnar regeringens avsikt att arbeta vidare med detta och dess initiativ att inrätta ett gemensamt forum tillsammans med organisationer från det civila samhället.
Tålmodig dialog kan inte ersättas. Om vi inte uppfattas som en större aktör som är delaktig i landets utveckling, förlorar vi möjligheten att påverka utvecklingen. Men vi kan göra mycket i Kambodja på alla nivåer, från premiärministerns kontor till det civila samhället. Vi ska fortsätta uppmuntra positiva initiativ som Kambodja antar för de mänskliga rättigheterna, utveckling och jämställdhet, genom att fortsätta argumentera för en verklig pluralistisk parlamentarisk demokrati, en friare press och ett mer oberoende rättsväsen.
skriftlig. - (EN) Situationen för de mänskliga rättigheterna i Kambodja är allt mer oroande. Vi står inför problemet med uppenbara brott mot de mänskliga rättigheterna av den auktoritära regeringen som talar med tomma ord om att upprätta demokrati. EU är Kambodjas största givare och måste snabbt vidta åtgärder för att skydda Kambodjas invånare och försäkra dem om att den demokratiska processen inte kommer att rämna. Jag vill ta tillfället i akt och uppmana Kambodjas regering att snarast följa rekommendationerna i rapporten från FN:s särskilde rapportör. Sam Rainsys fall uppdagar orättvisorna som förekommer i Kambodja, där oppositionspartiets ledare och parlamentsledamoten Sam Rainsy ställts inför något som endast kan anses vara ett avsiktligt försök att förtrycka all opposition mot den etablerade auktoritära regeringen. Praxis att åtala och frihetsberöva alla människor som anses utgöra ett hot mot regeringen måste upphöra. Invånarna har dessutom fortfarande ingen garanti för att rättsväsendet är oberoende och opartiskt. Parlamentet måste ta upp och behandla dessa frågor omedelbart för att försäkra Kambodjas medborgare om att parlamentet fortsätter att stödja och försvara deras rätt till demokrati.
Efter detta första initiativ, har kommissionen inte tagit upp frågan igen och har inte tagit andra initiativ fram till idag, trots ständiga påtryckningar från Europaparlamentet. Värdefull tid har gått till spillo och den tredje pelaren har fått stå tillbaka. Om Europaparlamentet idag insisterar på den omedelbara användningen av K 9, är det mycket troligt - liksom kommissionen uppger - att vi kommer att skapa komplikationer för gemenskapsanpassningen i vissa frågor och intrycket av att den nuvarande proceduren är tillfredsställande, samtidigt som vi alla i verkligheten konstaterar de nackdelar som tillämpningen av K 9 uppvisar.
Herr ordförande, ärade damer och herrar! Det betänkande som Lambraki förberett över den eventuella tillämpningen av artikel K9 går in i en intressant fas. Överläggningarna i vårt utskott gjordes samtidigt med överläggningarna i regeringskonferensen gällande frågan: Vad händer med den tredje pelaren? Vad händer med de ämnen som faller inom ramen för den tredje pelaren? Hur skall de behandlas i ett framtida reviderat fördrag? Vad skall och vad skall inte föras över till den första pelaren? I händelse av överföring till den första pelaren, vad skall struktureras demokratiskt och hur skall detta gå till?
Därför vill jag inte direkt börja med något av betänkandets teman, utan med en fråga. De senaste veckorna har man ofta talat om - och det vore intressant om parlamentets observatörer kunde ta ställning till detta vid regeringskonferensen - att man planerar att flytta vissa elementära områden som till exempel narkotikabekämpning eller frågan om invandring och asylpolitik, som Lambraki också nämnt, ur gemenskapspolitiken till en ny pelare, 1a) så att säga. Det vill säga att man överför dessa områden från tredje pelaren till den första men genom någon sorts specialstruktur vilken tjänar till att gemenskapens lagar följs men utan parlamentets inflytande.
Jag upprepar: Pelaren 1a) - strukturerad på det sättet - för över, vilket vi också välkomnar här, elementära och absolut nödvändiga politiska områden till gemenskapspolitikens nivå under utestängning av den demokratiska offentligheten. Detta förefaller mig vara det ideologiska område som hela debatten, även den kring K9, kretsar kring. Det handlar om att ge goda förklaringar till att vi naturligtvis behöver en gemensam asylstrategi. "Att man tävlar i tarvlighet " har nämnts en gång i debatten; jag vill inte ta upp det eftersom det förfaller mig vara lite väl hårt. Den ständiga utjämningen nedåt av bestämmelserna för asyl mot en minsta gemensam nämnare som till slut innebär att vi sluter oss helt, är visserligen en strategi som är starkare hos vissa regeringar än andra, men den existerar likväl.
När det gäller frågan om invandring och frågan om drogbekämpning så är situationen nästan densamma: Vi har debatt som hela tiden är likadan. Vi behöver gemensamma aktioner, det är obestridligt. Det finns problem som nationalstaterna i den Europeiska Unionen inte kan bemästra, det är obestridligt. Den Europeiska Unionen är den nivå, den organisationsstruktur i vilken man bäst kan samarbeta för att komma till rätta med dessa problem. Det är obestridligt. Fenomenet, att allt mer utestänga de nationella parlamenten från lagstiftningsprocessen eller från kontrollen av de nya organisationer som bildas inom detta område, när dessa politiska områden förs över till gemenskapsnivån, är en aspekt på detta. En annan är att Europaparlamentet inte får ta del av demokratisk kontroll och lagstiftning. I och med detta uppstår en lucka i demokratin i den Europeiska Unionen som kan nå stora dimensioner om detta problem inte rättas till. Dessvärre kan vi bara säga att vi gärna skulle vilja komma till rätta med detta men vi saknar möjlighet att kunna göra det.
Kollegan Lambrakis betänkande kommer alltså vid en mycket intressant tidpunkt. Vi har att göra med ett betänkande som vi vet beskriver ett instrument - artikel K9 - som i kombination med gemenskapsfördragets artikel 110 skulle kunna leda till att de nämnda politiska områdena - asyl och invandring, medborgare i tredje land, drogbekämpning, kampen mot internationellt bedrägeri - skulle kunna föras över till den första pelaren. Det är bara det, att det som vi ratificerar här idag är kanske då vi gör det redan föråldrat på grund av andra diskussioner på regeringskonferensen och i ministerrådet. Vi har kanske vissa aningar om detta, officiellt känner vi inte till någonting alls, och just detta förhållande är det bästa beviset på att frågan om den politiska organisationen för dessa ämnen bara är ett tecken på den allt större och farligare avdemokratiseringen av politiken i den Europeiska Unionen. Lambrakis betänkande uppmärksammar detta problem, visar på olika möjligheter för hur detta kan lösas men kommer vid en tidpunkt då saker och ting kanske nått ett steg längre och hunnit förbi Europaparlamentet. Detta är det verkligt beklagliga som man måste konstatera i dagens debatt.
Artikel K 9 har tillämpats en enda gång, nämligen i samband med att skolbarn skulle åka på skolresa; det är ingen särskilt stor fråga med tanke på de stora bekymmer som vi har i Europa. För att K 9 skall kunna tillämpas krävs enhällighet i rådet, vilket är nästintill omöjligt att uppnå. Hela konstruktionen stupar således på sin egen orimlighet. Kommissionen delar denna uppfattning. Det rättsliga, eller rättare sagt icke rättsliga, förhållandet är allvarligt, eftersom detta handlar om medborgarnas säkerhet. Det är en fråga som blir viktigare för varje dag, och man bör bära i minnet att den har stor effekt på medborgarnas grundläggande inställning till " Europatanken" .
Betänkandet om artikel K 9 har tyvärr framlagts så sent att det inte längre finns något nytt och ytterligare manöverutrymme före regeringskonferensens revidering av fördraget. Det är emellertid positivt att kommissionär Gradin nu - trots de nuvarande problemen med fördraget - tar initiativ till flera bra förslag vad gäller asyl, så kallad burden sharing , immigration, korruption och syntetiska droger. Kanske vi också kan hoppas på någon kommunikation vad gäller organiserad brottslighet. Utvecklingen kommer med all sannolikhet att påvisa ofullkomligheten i artikel K 9.
De problemställningar som finns kring ett betänkande bör beaktas vid utskottsbehandlingen. Ändringsförslag skall först kompromissas respektive voteras i utskottet. Först därefter, dvs. om man inte kommer överens, kan det finnas skäl att lägga fram ändringsförslag till plenum. Att emellertid göra detta genom att tillföra punkter som inte medför något nytt, betraktar jag som förkastligt. Parlamentets arbetsformer bör göras mer seriösa genom att sådant agerande inte uppmuntras. Vi kommer bl.a. av det skälet att avvisa alla ändringsförslag utom ändringsförslag nr 5, vilket vi särskilt vill tillskynda, eftersom det pekar på något som inte tas upp i betänkandet, och som det finns anledning att understödja och understryka.
Det här betänkandets slutsatser hemlighåller på intet sätt att man så snabbt som möjligt bör uppnå en överföring av hela den tredje pelaren till den gemensamma pelaren. Min grupp argumenterar mot detta drastiska val. För vårt vidkommande föredrar vi att anta en pragmatisk strategi som ställer medlemsstaterna till svars i kraft av subsidiaritietsprincipen. Där ett gemensamt beslutsfattande verkar användbart för att förstärka de europeiska medborgarnas säkerhet, låt oss tillämpa det då. Där en gemensam grund mellan staterna har räckt till är det inte nödvändigt att göra förfarandet mer tungrott.
Det är i denna anda som rådet i Dublin har handlat konkret genom att inrätta en arbetsgrupp för det rättsliga samarbetet, för att utifrån en ändamålsenlig ståndpunkt upprätta en lista över ad hoc-bestämmelser i syfte att kämpa mot den transnationella brottsligheten, narkotikahandeln, etc. Denna arbetsgrupp skall lägga fram sina slutsatser i mars, vilket kommer att förse regeringskonferensen med ett slags faktabank för återuppbyggnaden av en mer effektiv tredje pelare. Det är en nödvändig förutsättning för en union som står närmare medborgarna, med andra ord en mer folklig union.
Herr ordförande, jag vill börja med att ge vårt stöd till Lambrakis betänkande. Det förfarande som Maastrichtfördraget anger, och särskilt dess artikel K 9, framkallar problem. Vi är de första som inte bör lämnas oberörda av det, parlamentariker som vi är. Man har faktiskt låtit det demokratiska underskottet bli mer betydande än bristen på säkerhet för den europeiske medborgaren, en brist som Europa, inom ramen för Fördraget om Europeiska unionen, åtar sig att minska. Detta är ett resultat av tillämpningen av nu gällande dokument. Det har redan hänvisats till att det förfarande som fördraget anger är tungrott när det gäller att i någon mån lyckas överföra bestämmelser inom ramen för den tredje pelaren till den gemensamma strukturen.
Vi delar åsikten hos alla som uttalar sig för att den tredje pelaren skall ingå i en gemensam beslutsordning och för en parlamentarisk kontroll som är mer effektiv och, i varje fall, värdig sitt namn. Jag har själv haft privilegiet att skriva ett betänkande om regeringskonferensen för detta ändamål, som jag har lämnat i händerna på mitt lands premiärminister. Denne har för övrigt förpliktat sig att överlämna det till regeringskonferensen. Detta betänkande lägger särskild vikt vid det sätt som de nationella parlamenten borde kunna vara engagerade i den parlamentariska uppföljningen av europeiska bestämmelser, i synnerhet i diskussionerna om de överenskommelser som sluts inom ramen för den tredje pelaren.
Svårigheten består i det faktum att då bestämmelserna en gång har ratificerats så visar de europeiska parlamenten sin tilltro till skapandet av den nya europeiska rätten, samtidigt som de avstår från parlamentarisk kontroll. Om den parlamentariska kontroll som förut utövades av de nationella parlamenten inte ersätts av en bestämmelse som gör det möjligt för Europaparlamentet att följa det här förfarandet och att fullfölja sitt dubbla uppdrag, att kontrollera och vara en politisk drivkraft, då blir det demokratiska underskottet större än bristen på säkerhet, vilken vi alla vill bekämpa. Jag tror att detta är ett av de ämnen som förtjänar en diskussion inom det här parlamentet.
Det behövs knappast sägas till er, herr ordförande, att vi är emot skapandet av ytterligare en första pelare som skulle leda till att Europaparlamentet berövas sina rättigheter och sina prerogativ ifråga om kontroll. Vi måste prioritera en överföring av den tredje pelarens bestämmelser till gemenskapsärendena. Det enda sättet att tillmötesgå den önskan, som har ett mycket brett stöd i vår kammare, är att än en gång mana regeringskonferensen till att göra seriösa framsteg i frågan. Om regeringskonferensen skulle bemöta vår önskan, som uttrycks av en mycket bred majoritet i vårt parlament, skulle vi kunna säga de europeiska medborgarna att vi har lyckats eliminera både det demokratiska underskottet och bristen på parlamentarisk kontroll, för den kontrollen borde vara normen i vårt parlamentariska system.
Mina damer och herrar, kära kollegor, bästa herr Schulz! Det har roat mig att ta del av dagens olika inlägg. Jag tror att vi håller på med en operettdebatt, en operettdebatt om någonting som överhuvudtaget inte står på dagordningen. Ty alla vet - Schulz har rentav också sagt det - att frågan inte gäller huruvida K9 skall övergå i K1 utan frågan är huruvida delar av den tredje pelaren låter sig föras över till den första eller inte. Alla kollegor har mycket riktigt påpekat, att så som det nu behandlas och förhandlas kommer det bara att leda till att vi får fler regeringsöverenskommelser och interkontinentala överenskommelser, och en svagare gemenskapspolitik vilket innebär färre europeiska debatter som kan kontrolleras av Europaparlamentet eller Europadomstolen. Detta är mycket olyckligt! Det är att ta avstånd från idén med en europeisk institution, en institution som också skall kontrollera oberoende institutioner. Därför anser jag att vi måste göra mer, vi måste angripa regeringarna hårdare, när det gäller att utveckla parlamentets roll. Men vi måste också angripa själva andan i hela debatten.
Vi säger alltid att Europa innebär ökad frihet för medborgarna. Men vi skapar en säkerhetsfobi samtidigt som vi aborterar friheten. Vi säger nämligen att vi hela tiden skall ha mer säkerhet och mindre frihet. Det bästa exemplet för detta är Schengen, en diskussion om en fria rörligheten och realiseringen av artikel 7a. Vi har tagit beslut om den fria rörligheten. Men vi klarar inte att realisera denna rättighet utan vi skapar regeringsöverenskommelser för att trygga säkerheten. Därför är jag rädd att detta betänkande helt enkelt kommer för sent och därför kallar jag debatten en operettdebatt. Den står inte på dagordningen. På dagordningen står uppgörelsen om medborgarnas frihet och jag ber alla som med rätta ser säkerhetsproblem i Europa att inte förväxla medborgarnas säkerhet med avveckling av nödvändiga fri- och rättigheter. Medborgarna vill leva i säkerhet. Än mer önskar de emellertid frihet och det klarar vi idag bara av i begränsad omfattning. Därför kommer vår grupp att lägga ner sin röst vid omröstningen om detta betänkande eftersom betänkandet inte har något syfte. Idag har det helt enkelt ingen betydelse längre! Vi måste i stället diskutera den tredje pelaren och hur denna, om den blir pelare 1a, kan komma under gemenskapens ansvar och stå under europeisk kontroll genom Europaparlamentet och Europadomstolen. I detta avseende instämmer jag i det som föregående talare Schulz redogjort för.
När man har konstaterat detta, kan man då, vilket ett betänkande som nyligen framlades till omröstning i det franska parlamentet gjorde, vägra all makt åt Europaparlamentet och EG-domstolen och nöja sig med att kräva mer makt åt de nationella parlamenten. Visst skall denna sista fråga studeras och jag vill påtala att de flesta resolutioner från vår kammare om den tredje pelaren, uttalar sig för en förstärkt roll för de nationella parlamenten. Men detta kan inte vara tillräckligt. Hur kan man erkänna nödvändigheten av en europeisk harmonisering och samtidigt förespråka en åternationalisering av demokratisk och rättslig kontroll.
Herr ordförande, mina damer och herrar! Kollegan Cohn-Bendit kallade den här debatten för operettaktig. Nå, operetter är i regel en smula ytliga, men ändock underhållande. I jämförelse med detta är emellertid kollegan Cohn-Bendits redogörelser inte alls underhållande. Enligt min mening för vi här en spökdebatt, inte bara för det sparsamt befolkade parlamentet utan framför allt för att artikel K9 sedan länge blivit inaktuell. På ett sätt är den en blindtarm i Maastrichtfördraget. Kanske hade den en gång någon betydelse. Men nu har utvecklingen gått förbi den och därför är detta en spökdebatt.
Artikel K9 faller på sin egen otillräcklighet. Emellanåt har den betecknats som en bro till den första pelaren. Men denna bro var redan från början ett minerat område. Den krävde nämligen ett enhälligt rådsbeslut - ni vet hur svårt detta är att nå i komplicerade frågor - och dessutom krävde den att de olika överenskommelserna skulle ratificeras enligt de olika nationalstatliga lagarna, en procedur som kan dra ut på tiden i evigheter. K9 har bevisat sin egen totala otillräcklighet och för tillfället är den ett tema i förhandlingarna kring regeringskonferensen. Men även om regeringskonferensen inte kommer fram till något nytt för överförandet av vissa områden från den tredje pelaren till den första, även då får vi inte lita till artikel K9 eftersom den bevisat sig vara omöjlig att tillämpa.
Däremot har något annat gjorts tydligt härigenom, nämligen att här finns en icke utarbetad konflikt mellan parlamentet, rådet och komissionen. I den tredje pelaren finns nämligen artikel K6 som ger parlamentet rätt både till regelbunden information och utfrågning i de viktigaste delarna av verksamheten - så lyder faktiskt den något omständliga formuleringen. Dessa bestämmelser har systematiskt åsidosatts och inte tillämpats av rådet. Om fördragets innehåll även efter regeringskonferensen i alla väsentliga delar bibehålls finns det inget sätt att undgå en svår konflikt med rådet såvida inte man kan nå en institutionell överenskommelse. Denna överenskommelse skall tydligt och klart reglera när parlamentet skall underrättas och framför allt när parlamentet skall höras i ärenden som berör den tredje pelaren.
Parlamentet har hittills överhuvudtaget aldrig hörts på föreskrivet sätt. En utfrågning innebär att rådet, innan ett beslut fattats, presenterar detta för parlamentet. Det innebär att parlamentet ges möjlighet att ta ställning till det beslutsmogna förslag man kommit fram till, och det innebär att rådet fattar sitt beslut i vederbörligt beaktande av parlamentets yttrande. Naturligtvis är inte rådet tvingat att göra så som parlamentet önskat men det måste beakta parlamentets åsikt. Detta har ännu aldrig hänt och har framför allt den senaste tiden försummats i alla viktiga överenskommelser på ett systematiskt och oförlåtligt sätt. Här ligger den konflikt som vi som parlament måste ta hand om så fort regeringskonferensen är avslutad.
Den andra stridsfrågan gäller förfarandet. I detta parlament finns en häpnadsväckande enighet kring att i alla fall delar av den tredje pelaren bör falla under gemenskapens ansvar och då nämns asyl, invandring, visum och gränsskydd mot tredje land. Det är med häpnad jag lyssnar till detta. En gemensam asylrätt skulle innebära att Europa har en och samma asylrätt från Finland via Tyskland och Frankrike till Spanien och Portugal. Då frågar jag mig, hur skall en sådan asylrätt se ut? Jag hör med häpnad hur Cohn-Bendit förordar en gemensam asylrätt. Jag har ännu inte hört ens en antydan från de gröna om vilka krav för asylrätt de har, vilka skulle ha någon som helst chans att utgöra grunden för en gemensam asylrätt. En rätt som skulle kunna gälla i Storbritannien på samma sätt som i Sverige och Grekland. Jag är nämligen fullt övertygad om att de andra europeiska staterna inte nödvändigtvis skulle vilja använda den tyska måttstocken som förebild. Det skulle bland annat innebära att även vi tyskar skulle behöva omvärdera vår asylrätt med tanke på gemenskapen och inte kunna hålla oss till vår egen måttstock. Allt detta hör till kravet på en gemensam asylrätt och på samma sätt är det inte lätt att stifta gemensamma regler på andra områden.
Herr ordförande! Den fråga som vi nu diskuterar handlar om en mängd viktiga sakområden, t.ex. invandring och asyl, visum, kampen mot narkotikahandel, människohandel och internationell brottslighet. Enligt min uppfattning är det sakfrågorna som vi i Europa har att lösa gemensamt - det är det som är det viktiga. Frågan är då hur dessa frågor bäst skall lösas. Det behövs ett förstärkt internationellt och europeiskt samarbete och effektivare åtgärder. Enligt min mening är det emellertid inte samma sak som att allt skall föras över från tredje till första pelaren och att beslut skall tas med kvalificerad majoritet.
Ta exempelvis narkotikapolitiken: Vi från Sverige och Norden har en restriktiv narkotikapolitik. Det är inte alldeles säkert att vi får en, enligt vår mening, bättre och effektivare narkotikapolitik om den förs upp till en nivå, där beslut tas med kvalificerad majoritet. Den kan bli sämre och leda till mer liberalisering och mer legalisering, vilket är raka motsatsen till det som vi anser vara helt övervägande nödvändigt för att komma till rätta med narkotikaproblemet. Vi vet också att många EU-medborgare och medborgare i Europa anser att kampen mot brottslighet samt narkotikapolitiken skall ges hög prioritet, vilket är rätt. Vi måste komma fram till åtgärder.
Många är emellertid också tveksamma till att föra över fler beslut från nationell nivå till överstatlig EU-nivå. Det gäller således att finna en modell som löser denna konflikt. Ett överförande från tredje till första pelaren av alla de områden som anges i detta betänkande skulle innebära en mycket kraftig maktförskjutning från nationella parlament till EU-nivå vad gäller frågor som många medborgare uppfattar som typiskt interna, nationella frågor, t.ex. frågor som rör polis, tull, civilrätt och straffrätt. Detta innebär naturligtvis även att de nationella parlamenten får minskat inflytande, om beslut om dessa frågor förs över till EU-nivå.
Herr ordförande! Det är med besvikelse och sorg som jag läser detta betänkande och de olika yttrandena. Samtliga påstår att det mellanstatliga samarbetet, dvs. den tredje pelaren, inte fungerar, att det inte är tillräckligt effektivt och därför måste bort. Varken föredraganden eller utskottet analyserar vad det är som inte fungerar eller vad som menas med effektivitet. Inte heller frågar man sig varför det inte fungerar, vilket är det centrala. Det enklaste och ytligaste svaret är att skylla på vetorätten och att beslut skall vara enhälliga. Ingen verkar fråga sig varför det är så svårt att nå enhälliga beslut. Det självklara svaret är att folk och ministrar i medlemsstaterna inte är beredda, eller inte har rätt, att lämna över de rättsliga frågorna till EU och " Bryssel" .
För de flesta medborgare är det nationella parlamentariska rättsliga systemet dessutom en identitetsfråga och en fråga om demokrati. Kanske är denna fråga till och med mer central och viktig än den egna valutan. Det som nu förordas är att man under den heliga effektivitetens flagg skall " gemenskapisera" hela eller delar av den tredje pelaren. I klartext vill man ge EU mandat, rätten, att köra över enskilda medlemsländer och folk - allt för att öka effektiviteten. Det påstås till och med öka demokratin och föra Europa och dess medborgare närmare varandra, vilket är absurt. Jag vill påstå att resultatet blir det rakt motsatta: avståndet mellan beslutsfattare och medborgare i unionen kommer att öka, bildligt och geografiskt. Kritiken mot unionen och " Brysselstyre" kommer att öka. Den riskerar dessutom att ge näring till extremistiska nationalistpartier och organisationer, och därmed bidra till spänningar och oroligheter inom unionen.
Jag kan på väsentliga punkter ansluta mig till det, som mina två svenska kollegor just har sagt. Det är ju fråga om ett tema, tredje pelaren, som utlöser helt förutsägbara betingade reflexer, och till det finns det ju två huvudsakliga skäl. För det första är den central i den aldrig upphörande maktkampen mellan parlamentet och rådet, och för det andra är det ju fråga om ett integrationsärende, och kanske det mest centrala av alla integrationsärenden. Slutsatsen av denna skendebatt eller blindtarmsoperation, eller vad vi skall kalla den, är ju mycket enkel, nämligen att denna artikel K 9, som skall användas som en slags brygga för att överföra frågor från tredje pelaren till gemenskapsärendena, aldrig har använts. Den går inte att använda. Och så är det bl.a. på grund av dessa besvärliga danskar, som har motsatt sig antagandet av artikel K 9. Så därför är slutsatsen, att den måste bort, och det måste vara ett obetingat gemenskapsärende. Det är en anmodan till regeringskonferensen som det handlar om.
Jag är enig med Georges Berthu, som tidigare talat i denna sak. Det handlar om en fråga, som ligger i hjärteregionerna av den nationella självbestämmanderätten. Det kan inte bli fråga om att överföra den till gemenskapsärendena. Det är kanske det starkaste undergrävandet av den demokratiska beslutanderätt, som hör hemma hos de enskilda nationerna. Denna anmodan till regeringskonferensen att göra den till ett gemenskapsärende kan vi inte på något sätt understödja. Tvärtom kommer vi att motarbeta den.
Jag tycker att vi kan vara överens med slutsatserna om att åtgärderna inom ramarna för den tredje pelaren har hamnat i en återvändsgränd. Det kanske mest karakteristiska exemplet nyligen är Europeiska unionens totala förlamning inför de allvarliga avslöjandena som har kommit fram i samband med Turkiets roll som högsta ansvarig för spridningen av narkotika. Då finns det ingen Europeisk union, den existerar inte. Tyska domstolar talar om det, Europeiskt centrum för kontroll av narkotika och narkotikamissbruk talar om det, vissa ansvariga talar om det men Europeiska unionen är tyst. Utifrån dessa säkerhetshänsyn måste vi undersöka möjligheterna som en kompetensöverföring inom ramarna för gemenskapsåtgärder skulle ge. Detta måste naturligtvis ske med stor försiktighet och hänsyn till allt det som sagts av föregående talare och, naturligtvis med alla ansträngningar att inte skapa ett nytt demokratiskt underskott och med de möjligheter som vi också ger Europaparlamentet och andra konkret ingripande och kontrollerande institutioner.
För det första måste rådet, som vi hört, agera enhälligt för att flytta över de befogenheter som förtecknas under K 1.1 till K 1.6, och efter att ha medgivit överflyttningen måste rådet sedan hänskjuta frågan till samtliga de femton nationella parlamenten, så att de kan ratificera beslutet. Teoretiskt kan vi ha andra omröstningsförfaranden, men i praktiken har vi då enhällighet för varje fråga som skall flyttas över från den tredje pelaren till EG-pelaren. Det är därför inte sannolikt att den tillämpas, och det faktum att den aldrig tillämpats är ett tecken på just hur osannolikt det är.
Dessutom skulle, även om vi skulle genomföra en överflyttning, den rättsliga grunden vara 100c, varför samråd endast skulle ske med detta parlament i frågan, och det inte skulle ha några andra befogenheter än enkelt samråd. Dessutom omfattar den, naturligtvis, inte alla frågor i den tredje pelaren. Sådana frågor som tullsamarbete, Europol, rättsligt samarbete och kriminalfrågor skulle inte omfattas av en eventuell överflyttning. K 9 utgör helt klart inte något patentmedel för problem som uppmärksammas vid tillämpning av den tredje pelaren.
Om vi här i parlamentet fick oss berättat om ett land i tredje världen som lagt asylpolitiken, gränskontrollen, rättigheterna för personer från tredje land, kampen mot terrorism, bekämpandet av bedrägerier och bekämpandet av narkotikaberoende utanför den parlamentariska eller rättsliga kontrollen, skulle vi bli förfärade. Vi skulle bli så förfärade att vi månad efter månad skulle ta till brådskande förfaranden här i parlamentet för att fördöma situationen. Ändå lever vi med det från dag till dag vid denna institution. Varför?
Kommissionen och ministerrådet har vid två olika tillfällen studerat om en tillämpning av artikel K 9 är lämplig. Första gången var bara ett par månader efter det att fördraget hade trätt i kraft. Både kommissionen och ministerrådet drog då slutsatsen att tiden knappast var mogen för att man skulle kunna bilda sig en välgrundad uppfattning i frågan. Andra gången var i november 1995, då kommissionen lade fram en rapport till ministerrådet och Europaparlamentet, i vilken det rekommenderades att artikel K 9 inte borde tillämpas. Skälet var att förberedelsearbetet inför regeringskonferensen redan hade inletts och att allt fler hade börjat inse hur nödvändigt det var med en radikal översyn av hela samarbetet på det inrikes och rättsliga området, dvs. hela samarbetet inom den tredje pelaren. Vår slutsats blev därför att det i bästa fall var meningslöst och i värsta fall kontraproduktivt att i det läget föreslå en användning av artikel K 9. Det rådde inget tvivel om att varje försök att med denna artikel försöka föra över frågor till den första pelaren var dömt att misslyckas. Som jag tidigare har påpekat, så räcker det med att konstatera att ett sådant förslag skulle kräva endera en omröstning i parlamentet i Danmark eller en folkomröstning. Det enda sättet att i realiteten uppnå ett effektivare samarbete är att en gång för alla flytta så mycket som möjligt av samarbetet i den tredje pelaren till den första pelaren.
Regeringskonferensen går nu in i ett avgörande skede. Det gäller i synnerhet diskussionen på det inrikes och rättsliga området. Det utkast till fördragstext som det irländska ordförandeskapet presenterade vid konferensen i december i Dublin följer i viss mån de riktlinjer som kommissionen har föreslagit. På andra områden är förslaget långt ifrån tillräckligt ambitiöst. I dessa delar är det också så att kommissionen nu i de fortsatta diskussioner som pågår driver sin ståndpunkt vidare genom att kommissionär Oreja finns med i sammanhanget. Vår uppfattning är att Europaparlamentet skall ha sitt att säga i alla de frågor som berörs inom tredje pelaren; det gäller inte minst budgetfrågorna, där parlamentet självt måste vara fullt delaktigt.
De månader som nu återstår innan konferensen avslutas kommer självfallet att präglas av intensiva förhandlingar. Det är viktigt att vi då koncentrerar våra insatser på att uppnå ett så bra förhandlingsresultat som möjligt. Det är enbart på detta sätt som vi kan gripa oss an de utmaningar som finns i samarbetet på det inrikes och rättsliga området. Detta gäller naturligtvis inte bara för kommissionen, utan det är också mycket värdefullt att alla ledamöter i denna kammare försöker påverka sina nationella regeringar. Det är ju trots allt där det gäller att nu bedriva ett stort arbete för att övertyga dem om vikten av att förändra samarbetet inom den tredje pelaren så att det blir bra och demokratiskt, och så att vi på det sättet kan ta oss an alla de allvarliga engagemang som våra väljare tycker att vi skall ägna oss åt.
Det som återstår nu, och jag håller med fru Gradin, är att vi alla, på alla nivåer, i kommissionen, genom ledamöter, antingen i Europaparlamentet eller i våra länder, utövar påtryckningar på våra regeringar i denna riktning. För jag tror att tiden har runnit iväg och, fru Gradin, tillåt mig här att säga att om kommissionen, enligt vad vi efterfrågade, hade framfört sina synpunkter tidigare, så kanske vi hade haft mera tid att påverka diskussionerna om regeringskonferensen. Därför håller jag delvis med Cohn-Bendit om att idag, och för hela året, verkar det som om händelserna har gått oss förbi.
Fru ordförande, jag vill bara informera er och kammaren om att jag i det gemensamma resolutionsförslaget som presenterats i sju politiska gruppers namn funnit en del allvarliga översättningsfel i vissa språkversioner. Jag har funnit dem i de spanska och engelska versionerna. De rör enbart beaktandemeningarna, inte övervägandena och inte heller de olika styckena. Jag skulle därför vilja be er att ni gav översättningstjänsten i uppdrag att se till att alla versioner blir korrekt översatta, på grundval av originalversionen som presenterats för denna administration av de sju politiska grupperna.
Fru ordförande! Ändringsförslag 1 och ändringsförslag 11 handlar om samma problem, till vilket jag skulle vilja göra en kort anmärkning. I debatten kring detta betänkande har det uppstått en viss osäkerhet kring frågan: Är det möjligt att exakt definiera en terroristisk organisation? Är det möjligt att definiera exakt vad detta är? Reding har på ett utomordentligt sätt tagit sig an denna utmaning och tagit med en definition i sitt betänkande som gör en sak tydlig: Bland rättsstaterna i den Europeiska Unionen kan det aldrig och på intet sätt finnas något skydd för terroristiska organisationer. Det vill jag göra helt klart. Organisationer som IRA eller ETA kan inte vänta sig något som helst rättsligt skydd inom den Europeiska Unionen. Det är för att klargöra detta som dessa båda ändringsförslag lagts fram. Därför kan jag, om vi kan enas om att lägga till några ord i ändringsförslag 11, ta tillbaka mitt ändringsförslag 1 eftersom det innehållsmässigt nästan är likadant som ändringsförslag 11. De ord som skall läggas till är "i den definition som används i detta betänkande " efter orden "väpnade grupper ".
Ärade kolleger, det är inte Schulz intentioner vi röstar om. Schulz har föreslagit att dra tillbaka sitt ändringsförslag på två villkor: att PPE accepterar ett muntligt ändringsförslag till ändringsförslag 11, och han har klart och tydligt formulerat detta muntliga ändringsförslag. Reding, föredraganden, har gett sitt godkännande under förutsättning, naturligtvis, att det inte finns någon invändning mot att detta muntliga ändringsförslag tas upp till omröstning. Det kommer alltså att göras då vi röstar om ändringsförslag 11. Allt detta är mycket klart och tydligt. Den grundläggande debatten behöver vi inte fortsätta.
Fru ordförande! Jag kan förstå att kollegorna vill komma vidare. Men eftersom just den debatt som vi för här givit upphov till en hel del turbulens i vissa medlemsländer, vill jag upprepa en sak: Man behöver inte här ge någon speciell förklaring till att varje rättsstat måste hålla sig till sina rättsliga grundregler även vid lagstiftning och oavsett gentemot vem. Det vet också Cohn-Bendit, och i detta avseende var hans inlägg bara teater. Men det är viktigt att vi här slår fast: Ingen terrorist och ingen terroristisk organisation kan nå politisk legitimitet från rätten...
Men vi är lite förvånade, både med hänsyn till det här och med hänsyn till ett ändringsförslag som har antagits, över att det var så många som röstade för och såpass få som röstade mot eller avstod. Ändringsförslag 5, som har antagits och som alltså förekommer i den slutliga resolutionen, kräver, jag citerar "att invandrare från länder utanför Europeiska unionen skall bli lika behandlade när det gäller ekonomiska och sociala rättigheter, erkännande av medborgerliga, kulturella och politiska rättigheter samt framförallt rösträtt vid lokala val för icke-europeiska utlänningar boende i Europa ".
Det årliga resolutionsförslaget om rasism, såsom det har förberetts av utskottet för medborgerliga fri- och rättigheter och inrikesfrågor i vår kammare, och såsom det presenterades i förmiddags, verkade påvisa en förbättring i förhållande till föregående års dokument. För en gångs skull undvek man omsorgsfullt att på vanligt sätt blanda ihop "rasism " och "kontroll av invandringen ". Tyvärr stod denna goda vilja inte emot länge inför ändringsförslagen som just har röstats igenom under plenarsammanträdet.
Där konstaterar man att Europaparlamentet önskar "visa det positiva bidrag som invandrarna ger det europeiska samhället " (ändringsförslag 8), att det "uppmanar medlemsstaterna att utveckla deras invandringspolitik i nära förbindelse med en passande integrationspolitik " (ändringsförslag 2), en integrationspolitik som också formuleras klart och tydligt i ändringsförslag 5: Europaparlamentet "kräver att invandrare från länder utanför Europeiska unionen skall bli lika behandlade när det gäller ekonomiska och sociala rättigheter, erkännande av medborgerliga, kulturella och politiska rättigheter samt framförallt rösträtt vid lokala val för de personer som har bott mer än fem år i en medlemsstat... ".
Denna ståndpunkt är helt oacceptabel för oss. Först och främst felbedömer den realiteten för dagens invandring, som huvudsakligen motiveras av ekonomisk självstympning i vissa länder utanför unionen, och som innebär en tung börda snarare än en möjlighet för Europeiska unionens medlemmar. För det andra, invandringen som under sådana villkor av en slump hamnar hos oss skall inte anses ämnade att stanna här för alltid. Slutligen kan vi inte acceptera att skillnaden mellan medborgare och utlänningar suddas ut genom att successivt anpassa de senares rättigheter efter de förras. En nation är faktiskt en ödesgemenskap som medborgarna delar. Man kan inte kräva rättigheter av den utan att påta sig skyldigheter. Och för att åta sig dem räcker det med att gå via naturaliseringsförfarandet, som varje intresserad part är fri att ansöka om.
Det här året kommer detta fördömande att få en särskild innebörd och betoning med det officiella tillkännagivandet av Europaåret mot rasism (1997) den 31 januari i Haag. Jag vill här påminna om min bestämdhet och mitt engagemang i kampen mot det avskyvärda odjuret, rasistiskt och fascistiskt, som utvecklar sig överallt i Europa i många och alltid farliga former. Vi måste också stödja det tillvägagångssätt som på ett symboliskt plan entusiasmerar Europeiska unionen, vilket har lett den till att föreskriva ett år för kampen mot rasism. Det är demokratin som står på spel.
Med anledning av omröstningen vi just företagit om fiskeriutskottet gläder sig min grupp åt att ändringsförslag 5 som presenterades av Gruppen Europeiska enade gruppen - Nordisk grön vänster antagits, och samtidigt beklagar jag personligen att inte också ändringsförslag 7 från samma grupp kunnat antas. Båda ändringsförslagen rör fiskeavtalet med Marocko, som är gemenskapens viktigaste avtal. Enligt min mening gjorde man sig skyldig till överlåtelse av kommissionens ansvarsområde när man accepterade en förlängning av fiskestoppet från två till fyra månader utan tillräckliga garantier, och, framför allt, utan någon som helst försäkran om att detta fiskestopp respekteras även från marockanskt håll.
En gemensam skogspolitik är av tvivelaktigt värde, eftersom problemen är så olika inom unionens länder. Så utgör t.ex. avbetning ett stort problem i Medelhavsområdet, medan man i de nordliga länderna anslår medel för att förhindra att öppna hagar och betesmarker växer igen. Skogsbränder är heller inget betydande problem i de nordliga länderna. I Norden finns också en väl fungerande miljöcertifiering, och det är känt att konkurrentländerna, t.ex. Kanada och USA, har utövat påtryckningar för att få till stånd en gemensam sådan certifiering på en lägre nivå än den i Norden. Det finns alltså en betydande risk för att miljökraven på t.ex. svenskt skogsbruk skulle minska av en gemensam certifiering.
Slutligen anser vi att det är onödigt att unionen med detta dokument tar på sig nya utgifter. Går alla förslagen igenom, innebär det en årlig ökning av unionens utgifter med ca 350 miljoner ecu. Lejonparten av detta belopp går till två anslag, nämligen till bekämpandet av skogsbränder (vilket innebär att stödet i huvudsak tillfaller Medelhavsländerna) samt till AVS-länderna, dvs. i huvudsak de forna kolonierna. Detta anser vi vara fel. Vill parlamentet utöka stödet till bekämpandet av skogsbränder, finns redan i dag en sådan budgetpost, och om man vill stödja skogsbruket i utvecklingsländerna, så sker det bäst via det ordinarie anslaget till utvecklingshjälp.
Även om jag skulle kallas en " stadis" i Storbritannien, och trots det faktum att jag representerar en huvudsakligen urban valkrets, har jag goda skäl att stödja skogens framtid. Redrose Forest i min valkrets är ett underbart exempel på hur skogsbruket kan hjälpa till att uppfylla ett antal viktiga behov. Det skapar arbetstillfällen i ett område som drabbats av industrins tillbakagång. Det förbättrar miljön för de boende och ger dem en " grön lunga" och renare luft att andas. Det tillhandahåller en välkommen ny plats för såväl turister och ortsbor att besöka och kunna glädja sig åt.
De danska socialdemokraterna i Europaparlamentet röstar för Redings betänkande, men mot uppmaningen till harmonisering av straffsatserna för allvarlig gränsöverskridande brottslighet. Vi delar föredragandens oro för den terrorism, som äger rum i de europeiska demokratierna, och välkomnar en samordnad insats till bekämpning av denna. Vi är emellertid nödsakade att gå emot en harmonisering av medlemsstaternas straffsatser - även om det endast är fråga om sådana allvarliga gränsöverskridande förbrytelser som terrorism. De europeiska befolkningarna har olika uppfattningar om hur deras samhällen skall inrättas rent straffrättsligt. Vi ser inget skäl till att kränka dessa uppfattningar genom en harmonisering - när det i övrigt inte finns något som helst hinder för oss att samarbeta om bekämpningen av terrorism utan en gemensam strafflagstiftning.
Det finns två tunga skäl att rösta mot detta betänkande. Ett är att det är ett starkt inlägg för en ökad federalism inom EU, t.ex. punkt 28 som beklagar att kravet på enhällighet " försvårar beslutsfattandet" , punkt 32 som kräver att " ansökarländerna måste inse" att EU är " en process för politisk, ekonomisk och valutamässig enhetlighet" och punkt 30 som beklagar att vissa länder har möjlighet att avstå från EG-domstolens verksamhet. I så gott som varje punkt betonas vikten av ytterligare överstatlighet inom EU.
Schmidbauerbetänkandet presenteras med intresset och nödvändigheten av att ta transporternas negativa effekter i beaktande, särskilt lastbilstransporterna. Faktum är att det pris som betalas för ett enskilt transportmedel ofta bara täcker en del av de faktiska kostnader som är förenade med föroreningar, olyckor och trafikstockningar. Storleken på de externa effekternas kostnader för hela Europeiska unionen (250 miljarder ecu per år) avslöjar debattens betydelse och vikten av vad som står på spel för Europa. Vi måste alltså ge vårt stöd till det här dokumentet.
I EU skall femton länder nå enighet i de politiska frågor, som uppkommer varje dag. Transportpolitiken är förbunden med en lång rad andra politikområden. Därför är det svårt att bli enig om transportpolitiken, och det kommer alltid att finnas några aspekter av en fråga, som ett eller flera länder inte kan enas om. Detta betänkande är således en kompromiss. Innehållet är av hög kvalitet, men det finns detaljer, som med nödvändighet måste få ytterligare belysning. Sålunda finns det också delar av betänkandet, som vi inte omedelbart kan gå med på från dansk sida. Men är det nödvändigt att fästa uppmärksamheten på, att det här är frågan om ickelagstiftningsmässiga åtgärder, och vi är - för att få alla aspekter med - nödgade att ge debatten fria tyglar. Alternativet är, att politiken står still, och att sådana sektorer som godstransport inte kommer framåt; flaskhalsar och orättvis konkurrens i fråga om skatter, energiförbrukning, föroreningar, kör- och vilotid osv.
I huvudsak röstar vi för ett antagande av punkterna 3 till 21 men när det gäller punkterna 15, 16 och 18, alltså de som i huvudsak behandlar harmoniseringen av avgifter för finansiering av vägar, måste vi från österrikisk sida göra de anmärkningarna att kostnaderna för byggande och underhåll av landsoch motorvägar för oss i alpina regioner är högre än det europeiska genomsnittet. Därför kan vi bara rösta för en gemensam europeisk harmonisering - framför allt med avseende på punkterna 15, 16 och 18 - om det står klart att man tar hänsyn till de österrikiska merkostnaderna.
Gemensamma ståndpunkter genom mellanstatliga avtal är långsiktigt en bättre modell för att lösa de frågor som tas upp i artikel K 1 än att beslut om dessa skall tas med kvalificerad majoritet. Invandrar-, asyl- och visumpolitiken måste samordnas bättre. Det bör ske genom enhällighet och inte genom majoritetsbeslut. Polis- och tullsamarbete måste självklart vara mellanstatligt. Att föra över narkotikapolitiken till EU-nivå kan innebära en försämring genom att den svenska/nordiska restriktiva narkotikapolitiken ersätts med en mer liberal legaliseringspolitik. Betänkandet skulle, om det blev EU: s politik, innebära en kraftig överföring av beslutsmakt från medlemsstaterna till EU-nivå. Därför röstar jag nej till betänkandet.
För det fjärde kommer det att hållas en ceremoni i Stockholm den 10 december där årets Nobelpris ska delas ut. Vi menar att det är oacceptabelt att de kinesiska myndigheterna försöker utöva påtryckningar på EU:s medlemsstater för att de inte ska delta i ceremonin. Europaparlamentet arbetar outtröttligt för att de grundläggande och omistliga rättigheterna för alla människor i världen ska respekteras, och Kina är givetvis inget undantag. Vid ceremonin i december kommer EU:s delegation i Norge att företräda Europeiska unionen och därmed även Europaparlamentet.
Vi kommer snart att representera 25 länder och mer än 3 000 år gamla kulturer här inne. Många kulturer och många språk är mycket yngre och därför inte lika djupt rotade, och därför känner folk överallt oro för den egna identiteten. Jag tror inte att dessa farhågor behöver leva kvar, och jag skulle vilja ge er ett exempel från Sydtyrolen, varifrån jag kommer. Vi har gynnats av Europeiska unionen. Den österrikiska minoriteten i Sydtyrolen, som talar tyska och ladinska, har stärkts mycket tack vare unionen, tack vare en öppen politik från Italiens sida och tack vare utvecklingen i Europeiska unionen. Det är min övertygelse att denna minoritet har blivit en bro mellan Italien och Österrike, mellan tysktalande och italiensktalande. Det är därför jag vill skingra oron kring minoriteterna, kring de små språkgemenskaperna i unionen och dem som kommer att ansluta sig till unionen.
Detta betänkande syftar till att värdesätta och bevara språken och kulturerna och att stärka samtliga, inte bara de officiella utan även de regionala språken och de som används i mindre utsträckning. Europa är en mosaik, en mycket vacker sådan, och vi vill att denna mosaik skall bevaras snarare än att den blir en cocktail. I detta EU med 15 medlemsstater finns det för närvarande över 60 minoriteter. Ytterligare 60 tillkommer tillsammans med de tio nya medlemsstaterna. Denna språkliga rikedom utgör en berikande mångfald och det kommer att bli möjligt för många av dessa minoriteter att fungera som broar mellan länderna. Europeiska kommissionen har genom sin handlingsplan och sin vittomfattande inställning insett detta vid rätt tidpunkt. Jag vill inte bara ge kommissionsledamot Reding ett särskilt omnämnande utan även ett välförtjänt tack för detta initiativ.
Parlamentet har spelat en avgörande roll i detta. Mellan 1981 och 2001 tog parlamentet initiativ genom Arfés rapport, Kuijpers rapport, Redings rapport och Killileas rapport och senast genom Morgans resolutionsförslag. Nu vill parlamentet gå ett steg längre genom resolutionen av utskottet för kultur, ungdomsfrågor, utbildning, medier och idrott. Det är ett avgörande ögonblick inför utvidgningen att vi nu inte bara kan uttrycka vår synpunkt på det arbete som konventet har avslutat utan även komma med konkreta förslag. Europeiska språkåret 2001 var viktigt, men det var inte tillräckligt. Att lära sig språk får inte begränsas till ett år utan måste vara och förbli en kontinuerlig process.
Herr Ebner! Både ni och kommissionsledamoten vill samma sak! Nu måste vi besluta hur vi skall nå dit. Jag skulle vilja fortsätta med att gå in på de två lagstiftningsförslagen i betänkandet. Det första gäller ett europeiskt institut för språklig mångfald och språkinlärning. Även om jag tror att ett sådant institut skulle vara bra, måste vi stanna upp och tänka efter innan vi inleder ett sådant företag. En genomförbarhetsstudie skulle vara ett nödvändigt steg i övervägandena; den skulle ge oss en detaljerad bedömning av vilka instrument som finns, även när det gäller regionala språk och minoritetsspråk.
Den andra punkten gäller antagandet av ett flerårigt program. Herr talman! Jag måste erkänna att det blir problem eftersom kommissionen inte kan acceptera rekommendationen. Detta är inte en sakfråga, eftersom ni mycket väl vet att vi har samma uppfattning i det avseendet. Jag har redan haft många möjligheter att tala med er i frågan. Jag har stött uppfattningen att det under nuvarande omständigheter är ett integrerat synsätt som är det bästa sättet att främja regionala språk och minoritetsspråk. Jag är fullständigt övertygad om det, eftersom ett separat program enligt min uppfattning skulle innebära att de regionala språken och minoritetsspråken isoleras ytterligare.
Denna handlingsplan bygger på slutsatserna från Helsingforskonferensen om regionala språk och minoritetsspråk, som arrangerades under överinseende av president Ahtisaari i oktober 2002. Herr ordförande i utskottet för kultur, ungdomsfrågor, utbildning, medier och idrott! Om ni vill skall jag mer detaljerat presentera den handlingsplan som antogs den 24 juli och berätta för er om genomförandet. Planen omfattar det integrerade synsätt jag talade om, eftersom vi måste koncentrera oss på finansieringsmöjligheterna inom ramen för befintliga program och se till att dessa möjligheter blir mer kända och utnyttjade. Som ett resultat av detta och tack vare den budget som parlamentet röstade igenom gick kommissionen den 31 juli ut med uppmaningen att ansöka om projekt, och dessa projekt skall lämnas in senast i slutet av denna månad.
När det gäller Europeiska byrån för mindre använda språk och Mercator-nätverket vet jag att många av er här är mycket intresserade av dessa instrument, och hoppas att de skall kunna fortsätta att vara verksamma. Jag kan berätta att det för närvarande förhandlas om förslaget till beslut om att inrätta ett handlingsprogram för att främja aktiva organisationer på europeisk nivå på det kulturella området. Ett belopp om 5,4 miljoner euro har avsatts för att finansiera byrån och Mercator-nätverket under perioden 2004-2008. Därför kan ni glömma all oro när det gäller den frågan.
Herr talman! Avslutningsvis finns 20 olika krav upptagna i bilagan till förslaget till resolution. Jag vill understryka att de flesta av dessa krav går betydligt längre än vad som skulle kunna genomföras inom ramen för de två lagstiftningsinitiativ som parlamentet självt har lagt fram. Jag skall inte gå in på några detaljer, utan bara erinra om att många konkreta initiativ som syftar till att främja regionala språk och minoritetsspråk återfinns i denna handlingsplan och att en betydande finansiering redan finns tillgänglig.
Spanien är ett land med en stor språklig rikedom. Det finns många regioner eller självständiga områden där kastilianska är ett av de officiella språken - i bemärkelsen officiellt språk i den spanska staten - vid sidan av andra språk såsom katalanska, baskiska och andra. Dessutom vill jag särskilt påpeka att vi är mycket stolta över detta. Vi folkpartister månar alltid om att inget av de officiella språken skall erhålla fördelar på bekostnad av andra, detta för våra medborgares skull och för att på så sätt ha en alltigenom tvåspråkig befolkning.
Det finns i själva verket miljontals européer som parallellt med det statliga, officiella språket talar ett minoritetsspråk - framför allt inom den egna språkgemenskapen -, och detta är en tradition från generation till generation som vi alla respekterar. Därför är det viktigt att de kulturella banden utnyttjas kreativt för att gynna kommunikation och utbyten och självklart inte för att isolera en språkgemenskap, något som skulle vara synnerligen negativt och som vi har sett exempel på i det förflutna. Det är alltså viktigt att våra strategier för minoritetsspråken kännetecknas av en öppen samarbetsanda, av vetenskaplig forskning och av kopplingen till den kulturella rikedom som omger dem. Att främja kulturella samarbeten och utbyten är det bästa sättet att bidra till det gemensamma område för europeisk kultur som vi alla vill skapa.
I denna tid av globalisering, resurskoncentration och allt fler enspråkiga situationer bör bevarandet av minoritetsspråk ses som en källa av grundläggande element som har den friskhet och kraft som krävs för att försvara sitt uttryck genom tiderna, trots sin begränsade räckvidd. Det bör emellertid understrykas att förutsättningen för att vi skall nå en fruktbar lösning är att vi inleder en dialog med dessa kulturgemenskaper. Jag anser därför att kommissionens undersökning är viktig, och vi emotser dess resultat med stort intresse.
Kommissionsledamot Reding var själv föredragande för ett betänkande om den språkliga mångfalden i Europa 1990. Då ombads kommissionen beakta det katalanska språkets särskilda omständigheter i Europeiska unionen. I det avseendet kan vi nu hävda att de åtgärder parlamentet då rekommenderade i Redings betänkande inte har vidtagits, dvs. att officiella texter på katalanska skulle vara giltiga och att kommissionen också skulle sörja för en form av införlivande av katalanska i Europeiska unionens språkordning eftersom det är ett språk som talas av fler än många av de språk som är arbetsspråk och officiella språk här. Vi begär inte under några omständigheter att katalanska skall vara ett arbetsspråk. Europeiska unionens språksystem är tillräckligt komplext ändå. Vi begär bara att det skall erkännas som officiellt språk och att det skall kunna ingå i denna kulturmosaiks rikedom. På så sätt kan vi uppfylla den mångfald Robert Schuman talade om under sin livstid, något som talmannen nämnde vid sammanträdets början.
Herr talman! Jag skulle vilja gratulera Ebner till detta utmärkta betänkande om regionala och mindre använda språk. Mångfalden av regionala och mindre använda språk på den europeiska kontinenten utgör en väsentlig del av vårt unika kulturarv. Vi är kulturellt rikare tack vare det faktum att så många av dessa språk har överlevt i dessa tider av multimedial globalisering och att de fortfarande används dagligen. Kommissionen, som genomgående har stött Europeiska byrån för mindre använda språk, förtjänar ett tveklöst beröm.
I mitt eget hemland, Irland, och i grannlandet Förenade kungariket, är det dominerande språket den alltmer globala engelskan. Om mindre använda språk såsom iriska, skotsk-gaeliska och walesiska, som vi hörde talas så väl av Wyn här denna morgon, kan blomstra mot bakgrund av detta, finns det inget skäl till att något av våra minoritetsspråk skulle behöva dö ut. Vi talar ofta om Europas kulturella arv. Bevarandet av den språkliga mångfalden uppväger vida bevarandet av det arkitektoniska eller konstnärliga arvet, hur viktiga de än är, eftersom språk är ett levande ting. Det är en del av själva vår identitet.
Jag ifrågasätter emellertid medlen för att nå denna målsättning, särskilt behovet av ett europeiskt institut för språklig mångfald. Hur skall detta institut verka konkret på fältet för att främja detta lärande? Vore det inte bättre att tillämpa subsidiaritetsprincipen och att arbeta på nationell nivå, mycket närmare den lokala nivån? Detta skulle göra det möjligt att respektera kulturella traditioner och respektive stats administrativa och konstitutionella organisation genom att uppmana dem att inleda satsningar på studier i regionala språk och minoritetsspråk från och med förskolan, och sedan genom att arrangera kulturevenemang, såsom vänortsprojekt och skolutbyten som omfattar folkens identitet och historia. Låt oss inte ta ifrån medlemsstaterna deras handlingskraft när det gäller utbildning och kultur!
Tillåt mig att som medlem i den tvärpolitiska gruppen för funktionshindrade glädjas åt hänvisningen till teckenspråk, som enligt Europarådet används av mer än 3 miljoner av våra medborgare. Dessa språk borde kanske ha betonats ytterligare, eftersom användarna dagligen ställs inför samma problem som övriga personer som använder de språk som behandlas i betänkandet. Det är nödvändigt att samtliga medlemmar i unionen ratificerar Europarådets stadga om regionala språk och minoritetsspråk. Efter 2001, som var Europeiska språkåret, hoppas jag att de utmärkta förbindelser vi har med Europarådet skall intensifieras ytterligare, särskilt förbindelserna med sekretariatet för stadgan. Detta skulle vara ett praktiskt orienterat och effektivt sätt att uppmuntra och utveckla användandet av våra regionala språk.
Herr talman, mina damer och herrar! Ebners betänkande förtjänar beröm därför att det betonar värdet av regionala språk som delar av vårt kulturella arv och vår kulturrikedom. Jag beklagar emellertid att man i betänkandet inte har försökt fastställa dess innehåll och att man överlåtit detta till kommissionen, som i punkt 2 inbjuds att ställa upp kriterier på grundval av vetenskapliga faktorer. I egenskap av lagstiftare är det dock vår roll att fastställa just dessa kriterier. Vi skulle då med all säkerhet ha blivit tvungna att skilja mellan regionala språk och minoritetsspråk. Minoritetsspråk kan vara nationella eller officiella språk i en medlemsstat, och ett exempel på detta är den tyskspråkiga befolkningen i Alto Adige-regionen, eller Sydtyrolen, som föredraganden nämnde. Även om detta folk talar tyska är det mer diskutabelt om tyska kan betraktas som ett regionalt språk i Alsace eftersom dialekten där, som helt klart är germansk, skiljer sig avsevärt.
Vad exakt är då ett regionalt språk? Är det till exempel occitanska i södra Frankrike, eller dess mer distinkta delar provensalska eller gascogniska? Men framför allt får vi inte glömma att många av våra nationella språk själva är hotade. Europaparlamentet självt ställer enbart engelsk tolkservice till sina egna delegationers förfogande när dessa reser utomlands, vilket nyligen skedde för delegationen till Japan, och detta får mig att tro att vi befinner oss på en farlig väg. Mitt eget språk, franska, tappar tyvärr varje dag mark som internationellt kommunikationsspråk, men även andra språks existens hotas. Jag tänker på gaeliskan i Irland och språken i de baltiska staterna, som nätt och jämnt undkommit russifieringen.
Fru kommissionär, mina damer och herrar! För tillfället talar cirka 40 miljoner människor ett regionalt språk eller ett minoritetsspråk vid sidan av ett av EU:s officiella språk. I och med utvidgningen 2004 kommer siffran att ökas med ytterligare cirka sex miljoner. Även i Nederländerna känner vi till fenomenet minoritetsspråk, frisiska, vilket har officiell status som sådant. Som sagt är de språkliga skillnaderna ett arv som vi européer är och får vara stolta över. I Europeiska unionens stadga för de grundläggande rättigheterna erkänns helt riktigt den kulturella och språkliga mångfalden. I framtiden kommer detta också att utgöra en viktig del i den europeiska grundlagen. Europaparlamentet har alltid ställt sig bakom skyddet för språklig mångfald och för regionala språk och minoritetsspråk. Olika resolutioner har antagits i det avseendet. Redan 1980 inrättades en budgetpost för detta ändamålet. Europeiska språkåret 2001 hade som främsta syfte att uppmärksamma språkens betydelse och den språkliga mångfalden och att stimulera språkutbildning. Detta omfattade inte bara de större språken utan även de mindre använda regionala språken och minoritetsspråken. Det var ett bra initiativ. Det finns dock fortfarande mycket att göra på området. Därför är jag glad att det nu utarbetas en handlingsplan för att återigen betona detta. Jag har själv förespråkat att större uppmärksamhet skall ges åt teckenspråk. Vi vet att cirka en person på tusen - bara i Nederländerna handlar det om 15 000 personer - föds döv eller blir döv före sitt tredje levnadsår. För dem är teckenspråket ett avgörande kommunikationsmedel, och därför är jag glad att den delen tagits med i det här betänkandet. Det skulle vara bra om även teckenspråk kunde betraktas som ett minoritetsspråk. På grund av sitt handikapp utesluts döva ofta på många områden i samhället. Deras språk förtjänar lika stor uppmärksamhet och lika stort stöd som talade minoritetsspråk. Jag hoppas uppriktigt att Europeiska kommissionen lyckas lägga fram ett lagförslag om språklig mångfald före årets slut. Fred i Europa handlar inte bara om ett effektivt ekonomiskt samarbete. Det handlar framför allt om att visa intresse, respekt och förståelse för människor från en annan kultur. Språket är en viktig nyckel i det sammanhanget. 
Herr talman, fru kommissionär, mina damer och herrar! Vi har ofta hört att Europas rikedom ligger i den kulturella mångfalden, och uttrycket används ofta och gärna i många politiska tal. Men det skall inte bara användas, utan det skall även framhäva och stärka det europeiska medvetandet. Som vi redan har hört sägas flera gånger i dag är en viktig del av denna rikedom just denna språkliga mångfald, som vi har tagit emot som vårt kulturarv och som vi måste föra vidare som en del av vårt kulturella ansvar. Detta innebär i praktiken att vi behöver institutioner som åtar sig detta arbete, ekonomiska resurser för att möjliggöra det och frivilligorganisationer som stöder utförandet av dessa uppgifter.
Jag kommer själv från Österrike, ett land där sex erkända folkgrupper och deras respektive minoritetsspråk finns representerade. Hela tre av dem, däribland romani, finns i min lilla delstat Burgenland. Därför vet jag hur svårt det är att motsvara alla krav som finns på att vårda och bevara språket. Ansvaret och uppgiften att främja minoritetsspråken vilar på de olika medlemsstaterna. Men inte heller Europeiska unionen kan dra sig undan ansvaret att vidta stödåtgärder. Vi talar trots allt om 40 miljoner unionsmedborgare och 60 regionala språk och minoritetsspråk. Europeiska språkåret blev som vi hörde en stor framgång och gav också goda signaler och ledde oss i rätt riktning. Nu måste det vi har lärt oss omsättas i praktiken, och jag skulle vilja hålla med Martens om att teckenspråket ovillkorligen måste infogas, eftersom döva måste kunna delta både i det sociala och i det offentliga politiska livet.
Herr talman! Värderade kommissionsledamot! I konstitutionen för Europa sägs att det är ett europeiskt värde att bevara och utveckla den språkliga mångfalden. Idag är därför en särskilt väl vald tidpunkt att lägga fram betänkandet om regionala språk och den kulturella mångfalden. Jag vill tacka kollegan Ebner för det stora arbete som han har lagt ned. Nu behöver vi, vilket många här har påpekat, konkreta insatser för att gå vidare i detta arbete. Jag tror att utvecklingen, precis som Ebner sade, kommer att öka behovet av åtgärder från vår sida.
Det är viktigt att vi delar med oss av våra olika erfarenheter av mångspråkighet och språkinlärning. Jag anser därför att det är angeläget att det inrättas ett institut för detta. Jag menar dock att det inte är så stor skillnad mellan hur det ser ut idag och det som tas upp i betänkandet, där det uttryckligen talas om s.k. språkbad. Det är en väldigt god metod som man i Sydtyrolen, Katalonien och Finland har positiv erfarenhet av. Jag saknar omnämnande av det i kommissionens handlingsplan. Däremot är jag glad över att det i kommissionens handlingsplan står att högskolorna skall se över sin språkpolitik så att engelskan inte blir så dominerande.
Herr talman! Jag är tyvärr rädd att bilden inte alls är så positiv som många av talarna vill få oss att tro. Den språkliga mångfalden i Europa raseras. I korthet tror jag att lösningen på problemet inte är att bara stödja språk eller minoritetsspråk, för det räcker inte, det är inte nog. Jag tror att lösningen ligger i ett svårt och obekvämt ord: esperanto. Låt oss åtminstone prova! Enligt undersökningar skulle detta språk, som ett tekniskt och neutralt språk, kunna läras in och därmed också användas som ett politiskt språk i stället för andra språk. Att använda andra språk som representerar och är bärare av en kultur, såsom universalspråk eller som blandspråk, skulle innebära att en kultur uppmuntras framför en annan, vilket redan nu är fallet. Med esperanto uppstår inte detta problem, eller denna ofullkomlighet. Om det stämmer, och det tror jag det gör, att detta språk är lika lätt att lära sig som många internationella undersökningar hävdar, då menar jag att Europeiska unionen åtminstone bör undersöka denna väg. Finansiering och stöd räcker inte för att stå emot raserandet av den språkliga mångfalden.
Herr talman! Låt även mig få inleda med att gratulera föredragande Ebner till hans betänkande, i vilket han utgår från de positiva erfarenheterna av Europeiska språkåret och understryker den framväxande medvetenheten i Europa om hur språk överbryggar skillnader mellan kulturer och minskar de klyftor som skiljer människor åt och pekar på att vi följaktligen - om jag får drista mig till att säga så - måste sluta drömma om ?den amerikanska modellen? med ett språk och ingen kultur. I stället bör vi i vår språkliga och kulturella mångfald verkligen upptäcka en grundprincip, något som verkligen har ett grundläggande värde för vår framtid.
Att förstå våra grannars språk och kultur innebär att vi förstår dem bättre och även respekterar dem. Därför menar jag att språket har en viktig uppgift i så motto att kunskaper i andra människors språk främjar freden. Om vi tittar närmare på oroshärdarna i och runt Europa upptäcker vi att bristande respekt för dem som är annorlunda - vilket inbegriper språk - väldigt ofta har varit det som orsakat problemen i första ledet och också lett till att läget försämrats i dessa områden. Därför ser jag språk som något mer än att bara ett sätt att känna till och respektera andra. Jag ser språk som den bästa fredsbevarande styrk vi kan sätta in i Europa.
Men betänkandet tydliggör också att det i ett allt mer expanderande Europa finns en större medvetenhet om regionala kulturer och även om regionala språk. Jag som tillhör den tysktalande gemenskapen i Belgien inser att respekten för detta inte är en lyx för de regioner som åtnjuter självstyre, utan jag betraktar detta som en grundläggande europeisk rättighet. Det är av den anledningen som regeringarna - vilket vi nyss hörde sägas - har som sin främsta uppgift att trygga de mindre regionernas kulturer och deras rätt att göra sin röst hörd. Sedan bör vi på europeisk nivå överväga vilka ytterligare instrument vi skall tillämpa. Vi uppskattar Ebners arbete som företrädare för oss här i kammaren. Vi vet att tyska talas i Italien och i Belgien ?
Föredraganden av betänkandet, Michl Ebner, har gjort ett utmärkt arbete. Jag delar hans uppfattning att EU behöver ett eget institut för mångspråkighet och språkinlärning. Vi måste också avsätta tillräckliga resurser för att detta skall kunna fungera effektivt i en utvidgad union. Enligt beräkningarna kommer antalet områden där det talas regionala språk eller minoritetsspråk att fördubblas från nuvarande cirka sextio i och med utvidgningen. Vi stöder också förslaget till ett flerårigt program för mångspråkighet och språkinlärning.
Genom att tala mitt språk hade jag velat uppmärksamma verkligheten i den europeiska union vi tillsammans håller på att bygga upp utifrån respekten för vår egen kulturella mångfald. Jag tror att vi alla bryr oss, inte bara de gröna ekologerna, när den biologiska mångfalden hotas av människans gärningar. Många gånger glömmer vi dock den mänskliga mångfalden, och ett av de huvudsakliga uttrycken för denna mänskliga mångfald är de olika språk och kulturer som ibland inte respekteras eller skyddas. Snarare försöker vi helt enkelt utplåna dem till fromma för den kommersiella bekvämlighet som finns i enhetlighet och globaliseringstendenser.
Herr talman, mina damer och herrar! Mina hjärtligaste gratulationer går till kollegan Ebner för hans betänkande, som tar upp en central frågeställning för demokratin: förhållandet mellan fria rättigheter och användandet av det egna språket. Jag skulle verkligen vilja påstå att vår föredragandes fria rättigheter i någon mån har inskränkts just i denna kammare, för när Ebner i sitt inlägg kallar sin region för Südtirol - vilket är hans fulla rätt - har den italienska översättningen anpassats till den byråkratiska beteckning som den italienska centralmakten har fastställt och felaktigt använt översättningen ?Alto Adige?.
Jag skall gå vidare och avsluta på mitt modersmål, piemontesiska: Voeui bin rimarqué si ma son che in Piemunt, che l'è la mia regiùn, ancöi as parlan ?. ancura - a parte el piemunteis, che l'è na lingua straordinaria con una bela literatüra e na gramatica che risale adiritüra al Setzent - due aute lingue minuritarie: lusitan e il valzer che s'parla anche in Valdusta. Tant'el piemunteis que le aute lingue minuritarie l'han sübi e sübissen ancura adess, en tel 2003, n'upressiùn gravusa da la parte de le Stat centralista italian, e l'è certament l'un dei mutivu per ingagèr nost cumbatiment per uteign sübit il federalismo, in Italia, e duman la piena libertà e l'autonomia del nost bel Piemonte e de la Padania libera.
[Jag vill tillägga att det i min hemregion, Piemonte, fortfarande talas två minoritetsspråk vid sidan av piemontesiska - som är ett enastående språk med en rikhaltig litteratur och en grammatik med gamla anor från 1700-talet: ladinska och walsertyska som också talas i Aostadalen. Både piemontesiska och de övriga två minoritetsspråken har utsatts och utsätts än i dag, år 2003, för ett betungande förtryck från den italienska centralmaktens sida och detta är ett av skälen till vår kamp för att snarast få federalism i Italien och till att vi kräver full frihet och självständighet för vårt vackra Piemonte och ett fritt Padanien.]
Jag skulle vilja tacka Ebner så hjärtligt för hans initiativ till att utarbeta detta betänkande. Han är liksom Grosch, som också redan har talat, en företrädare för en språklig minoritet i Gruppen för Europeiska folkpartiet (kristdemokrater) och Europademokraterna. Jag tycker att Sydtyrolen och östra Belgien jämte andra platser är praktexempel på hur minoriteter inte destabiliserar utan berikar och även bygger broar. I östra Belgien och i Sydtyrolen kan man både höra och framför allt se flerspråkighet. Denna synliga flerspråkighet har vi ännu inte uppnått i parlamentets byggnader, där allt vi kan läsa är skrivet på ett enda språk.
Inte desto mindre finns det i de stabila demokratierna i våra 15 medlemsstater och tio kandidatländer undertryckande tendenser gentemot minoriteter och deras språk, främst av historiska skäl. Jag menar att det inte finns några separatistiska eller extremistiska språk, möjligen finns det separatistiska och extremistiska människor, och dem måste vi ta itu med politiskt eller genom en straffrättslig lagstiftning. Därför kan språkliga minoriteter som sådana inte generellt misstänkas för att hota den nationella enheten bara genom att de använder sitt eget språk. Av denna anledning finner jag det tämligen obegripligt att inte alla medlemsstater har ratificerat stadgan om regionala språk och minoritetsspråk och Europarådets ramkonvention på området. Jag skulle vilja uppmana de stater som inte har gjort detta att göra det. Det utgör inget hot mot deras nationella enhet eller deras territoriella integritet. De som har problem med detta utsätter sig själva för misstanken att de är osäkra och tror att deras eget språk och deras egen kultur skyddas bäst genom att man hindrar andra språk och kulturer, snarare än genom sin egen dragningskraft. Jag vill be om lite större mod bland dem som fortfarande tvekar.
Åtskilliga kolleger har i diskussionen uttryckt åsikten att teckenspråk bör stödjas inom ramen för hälso- och sjukvården. Jag tror att detta djupt skulle kränka de dövas och denna minoritets rättigheter. Teckenspråk är ingen krycka eller rullstol. Det är inte bara 15 000 människors språk utan även - vilket vi bör betänka - det enda språk som dessa 15 000 människor kan föra ett samtal på. Jag vill tacka alla som medverkat i detta betänkande för att döva erkänns som en språklig minoritet och att deras språk även erkänns som en bidragande faktor till de europeiska språkens mångfald och rikedom.
Jag uppskattar kommissionens grundliga strategi, och gratulerar kommissionsledamoten till hennes noggranna och omfattande samråd. Vi måste emellertid vara försiktiga: ett alltför långt dröjsmål med översynen av direktivet kommer att hindra utvecklingen inom industrin. Vi bör inte frångå de grundläggande principerna i det nuvarande direktivet, som till stor del bygger på självreglering och som inte är alltför normativt. Vi bör lika litet sträva efter att kontrollera vad människor tittar på som vi skulle sträva efter att kontrollera vilka böcker som de kan tänkas vilja köpa i en bokaffär. Därför är jag övertygad om att en alltför nitisk tillämpning av kvoter och alltför detaljerade definitioner skulle vara felaktigt. Framför allt bör vi sträva efter att på europeisk nivå endast reglera och påverka det som är av vikt för hela Europa.
Jag är lika mån som vilken kollega som helst om att främja europeiskt innehåll på tv, även om detta i första hand skulle kunna främjas genom Media Plus-programmet. Jag uppmanar också kommissionen att undersöka metoder för att se till att kanaler som Euronews och Arte blomstrar och utvecklas. De bidrar till att skapa en europeisk tv-identitet och hjälper våra medborgare att uppskatta och förstå den europeiska dimensionen i sina liv. Särskilt Euronews är ett mycket effektivt sätt att göra det möjligt för europeiska medborgare och världsmedborgare att skaffa sig ett europeiskt perspektiv på aktuella frågor, snarare än en helt och hållet nationell eller amerikansk syn.
Slutligen vill jag ta upp frågan om de europeiska medborgare - ofta pensionärer, men inte alltid - som flyttar till en sydlig ort. Spanien, Grekland, Portugal, Italien och Frankrike är förvisso underbara och gästvänliga länder, men för de människor som kommer från norra Europa är det trevligt att kunna se tv-program från sina egna länder och till och med att kunna se sitt eget land spela en fotbollsmatch. Många människor gör detta genom att kringgå lagen och titta via satellitsändare från sina egna länder. De struntar ofta i sina avtalsvillkor eller använder till och med piratteknik. Detta är kanske inte något stort problem, men som förnuftiga lagstiftare bör vi kunna utarbeta förnuftiga lagar som gör det möjligt för medborgarna att leva sina liv inom lagens gränser och inte i en gråzon.
Som en del av sitt arbetsprogram arrangerade kommissionen två omgångar av offentliga utfrågningar, i april och i juni, och intresserade parter inbjöds att delta i offentliga debatter genom att besvara speciella frågor och lämna sina svar till oss. Vi fick 160 skriftliga bidrag, vilka alla är tillgängliga på kommissionens webbplats, med undantag för ett fåtal vars författare begärt att de skall hållas konfidentiella. På grundval av analysen av resultaten av detta samråd avser kommissionen att i slutet av 2003, eller i början av 2004, överlämna ett meddelande om framtiden för den audiovisuella politiken till parlamentet och rådet, vilket kommer att åtföljas av eventuella förslag.
En av utmaningarna med översynen är att ta hänsyn till tekniska innovationer. Jag tänker i det avseendet på rådets rekommendation från 1998 om skydd av minderåriga och den mänskliga värdigheten när det gäller audiovisuella tjänster och informationstjänster, som är det första rättsliga instrument som täcker innehållet i audiovisuella on line-tjänster på Internet. Efter uppehållet har kommissionen för avsikt att publicera en andra rapport om genomförandet av rekommendationen på grundval av ett frågeformulär som sänts till medlemsstaterna. Målsättningen med rapporten är att fastställa vilka framsteg som gjorts, för att möjliggöra en direkt jämförelse och även infoga de nya medlemsstaterna.
Perry tar i sitt betänkande upp flera frågor som jag skulle vilja besvara, naturligtvis utan att inverka negativt på de samråd som pågår. Den första frågan rör direktivets tillämpningsområde, punkterna 7-12. Perry förespråkar en utvidgning av definitionen av det audiovisuella innehållet för att ta hänsyn till konvergensen på medieområdet. Men så länge tv-sändningar har olika betydelse och olika effekter i våra samhällen skulle det vara svårt att nå en samsyn i fråga om idén med ett innehåll utan gränser. Detta är för övrigt också vad samrådet kommit fram till. Och så länge som tv-tjänsterna befinner sig på ett tidigt stadium i utvecklingen tror jag dessutom att det skulle vara olämpligt i det nuvarande förhandlingsskedet att låta dem omfattas av det mer detaljerade synsättet i direktivet. Det allra första som måste göras är därför att reda ut om direktivet erbjuder ett lämpligt rättsligt regelverk för de kommande åren eller om det behöver anpassas, och detta kommer att konstateras i meddelandet.
När det gäller arbetsgruppen med nationella tillsynsmän, omnämnd punkt 19, hade kommissionen ett möte med tillsynsmännen redan i mars, och nästa sammanträde är planerat till den 14 oktober. Vissa medlemsstater anser emellertid inte att det är nödvändigt att inrätta en extra kommitté och har redan uttryckt sin oro över att kommittén kanske upprepar det arbete som redan gjorts. Jag är inte positiv till att offentliga och privata stationer systematiskt skall delta, jag föredrar ett system med ad hoc-inbjudningar på det sätt som för närvarande tillämpas.
Jag går nu vidare till punkt 28 om kanaler med en alleuropeisk dimension. Jag tror inte att kommissionen har till uppgift att ta initiativ på detta område. Med tanke på de nedslående resultaten av en utredning av möjligheten att utnyttja digitala plattformar för kanaler med särskilda teman skulle det verkligen vara svårt för kommissionen att finansiera nya utredningar i denna fråga. Samtidigt kommer vi att fortsätta att indirekt bidra till att införa alleuropeiska kanaler genom att skapa ett gynnsamt rättsligt regelverk och genom att stödja skapandet och spridningen av europeiska audiovisuella verk.
När det gäller frågan om television för funktionshindrade - punkt 34 - får vi inte glömma att direktivet huvudsakligen handlar om aspekter i anslutning till innehållet, och att frågan om funktionshindrade personer därför inte formellt tas upp i betänkandet om tillämpningen av direktivet, eftersom det inte ingår i dess tillämpningsområde. Det är medlemsstaternas uppgift att tillämpa subsidiaritetsprincipen i det här sammanhanget. Inte desto mindre är det mycket viktigt att funktionshindrade får tillgång till tv-tjänster. Min avdelning har mottagit många bidrag om dessa relevanta frågor och alla återfinns på kommissionens webbplats. På webbplatsen finns också bidrag från föreningar som företräder funktionshindrade. För att göra framsteg på detta område har vi, tillsammans med Royal National Institute for the Deaf People och Royal National Institute for the Blind i Förenade kungariket, för avsikt att den 21 oktober arrangera ett rundabordsmöte och bjuda in medlemsstaterna att redogöra för situationen i respektive land. Vi skall därför fortsätta på detta sätt, och jag måste också påpeka att Generaldirektoratet för informationssamhället har tillsatt en arbetsgrupp som döpts till ?Inclusive Communications?. Denna aspekt har alltså beaktats.
När det slutligen gäller koncentrationen på medieområdet, som tas upp i punkt 36-42, stöder jag idén i Perrys betänkande om att mångfald är ett viktigt instrument för att bevara demokratin. Idén återspeglas fullständigt i Europeiska unionens stadga om de grundläggande rättigheterna. Jag skulle också vilja betona att en av de frågor som behandlas i Grönboken om tjänster i allmänhetens intresse från maj 2003 gäller just skyddet för mångfalden. Samtliga berörda parter uppmanas att lämna sina kommentarer senast den 15 september. Kommissionen kommer att grunda sin framtida politik på slutsatserna från detta samrådsförfarande.
Vi har samarbetat med föredragande Perry, och jag har glädjen att kunna säga att vi antagit ett gemensamt synsätt. Perrys enskilda förslag måste uppmärksammas särskilt av kommissionen om vi skall ta ytterligare ett steg framåt när det gäller de sinsemellan sammanhängande problem som har anknytning med den audiovisuella sektorn som helhet. Årets rapport väcker ännu större intresse än tidigare rapporter, eftersom bilagan innehåller ett föreslag till arbetsprogram som syftar till att upprätta en dialog med de enskilda nationella aktörerna, såsom radio- och tv-bolag, självständiga tillsynsorgan osv.
En annan slutsats som vi i stort sett instämmer i är de audiovisuella mediernas dubbla roll. Dessa utgör en ekonomisk handelsvara och kopplas därför till konkurrensfrågan och det kunskapssamhälle som främjas genom Lissabonpolitiken. Här behövs det alltså en fullständig samordning. Samtidigt är de en kulturell produkt, och för att stödja dem måste vi å ena sidan ta hänsyn till det allmänna intresset, såsom att skydda minderåriga och säkerställa den kulturella mångfalden, men å andra sidan måste vi också ha det europeiska intresset i blickpunkten, vilket är att skydda den europeiska identiteten gentemot utomeuropeiska förebilder, framför allt de amerikanska. Här måste vi inse att faran med handelsunderskottet på marknaden för audiovisuella medier, i förhållande till motsvarande amerikanska produkter, står i direkt samband med Europas framtid.
Dialogen har inletts. Den må vara offentlig. Jag skulle dock vilja påstå att det krävs större offentlighet och bättre insyn. Med tanke på allt detta bör reformen av direktivet om ?television utan gränser? utgöra en av de viktigaste frågorna för Europeiska unionens tre organ därför att vi, framför allt genom att klargöra omstridda begrepp såsom oberoende producenter och liknande, måste se till att de digitala alternativen görs tillgängliga för en bred allmänhet och främja den politiska sammanhållningen inom den audiovisuella industrin.
Det krävs utan tvekan specifika förbättringar av direktivet i syfte att ta hänsyn till den tekniska utvecklingen, men vi måste se till att anpassningarna inte är förhastade. Om vi ser objektivt på situationen för den audiovisuella marknaden kan vi faktiskt konstatera att de nationella marknaderna successivt anpassar sig till de nya teknikerna. Den senaste tekniska utvecklingen har alltså egentligen inte splittrat det audiovisuella landskapet, som fortfarande till stor del domineras av traditionell television. Framtida förändringar av direktivet får inte i något fall leda till att innehållet splittras. En översyn där vi ifrågasätter de kulturella målsättningar som samtliga medlemsstater hade kommit överens om under förevändning att direktivets tillämpningsområde skulle utvidgas till att omfatta alla sändningsformat, skulle i verkligheten vara att fullständigt ändra direktivets ursprungliga målsättningar, nämligen att försvara och uppmuntra den kulturella mångfalden. De grundläggande bestämmelserna i direktivet får därför inte ifrågasättas. Huvudprinciperna måste även fortsättningsvis utgöra grunden för gemenskapens audiovisuella politik: främjande, spridning och sändning av europeiska verk inom Europa, produktion och sändning av verk av oberoende producenter, förekomsten av sändningskvoter för tv-tjänster, skyddsgarantier för minderåriga samt åtgärder mot överdriven reklam.
Direktivet ?television utan gränser? har bevisat sitt värde som rättsligt instrument, och i dag tillämpas det på ett tillfredsställande sätt. Översynen kommer bara att vara motiverad om den innebär en verklig förbättring i vissa delar, exempelvis den oroande frågan om koncentrationen på medieområdet, vilket självfallet skadar mångfalden. Direktivet måste fortsätta att vara ett användbart verktyg för att främja kulturell mångfald och inte får inte bli ett rättsligt instrument som enbart gör det möjligt att främja kommersiella kanaler, där vi exempelvis skulle få se oavbruten reklam på bekostnad av de verk som sänds. Bortom de ekonomiska och finansiella frågorna, som självfallet är grundläggande, finner vi den enkla frågan om våra kulturer, våra identiteter och de värderingar vi tror på.
Herr talman, mina damer och herrar! Perry har gjort sig förtjänt av vår tacksamhet genom att lägga fram ett betänkande som visar på ett mycket framtidsorienterat perspektiv, och i vilket han inte heller duckar för de konfliktfyllda områden som är oundvikliga i ett dubbelt system, där offentliga leverantörer och kommersiella leverantörer står emot varandra och slåss om en marknad som i Europeiska unionen i dag består av i dag 15 medlemsstater och 155 miljoner hushåll. Dessa siffror kommer att stiga ytterligare.
Det måste dock även klargöras att vi måste inrätta ett system för en gradvis reglering, och det är på detta område det kommer att ställas nya krav på framtida lagstiftning. Alla mediala tjänster har inte ett stort nyhetsvärde. Det avgörande kriteriet för gränsdragning i framtiden måste alltså vara i vilken utsträckning en medial tjänst har ett nyhetsvärde och i vilken utsträckning den inte har det. Med detta som utgångspunkt kan lagstiftningen sedan utformas med olika stränghetsgrad, för att använda ett vardagligt uttryck.
Det ställs även hårda krav på de bestämmelser som måste fastställas parallellt för att motverka koncentration av ekonomisk makt, vilket förvandlas till medial makt och i slutändan till politisk makt, vilket förvisso inte enbart är relevant inom ramen för direktivet om television. Vi har att göra med en utveckling som tydliggör att det måste dras gränser på europeisk nivå för den mediekoncentration som i realiteten utgör ett hot mot mångfalden. Det internationella instrumentet räcker på intet vis till, vilket vi kan se på exemplet från Italien.
Slutligen skulle jag gärna vilja uttrycka min tillfredsställelse över det omfattande stödet för mitt förslag till alleuropeiskt barnnät. Det är ett bra sätt att ge europeiskt producerade barnprogram en större spridning eftersom det för samman bolag med sändningstillstånd från medlemsstaterna och från kandidatländerna. Det har gjorts utmärkta barnfilmer i Europa. Vi ser nu i mitt land att den nationella produktionen av bra filmer ökat kraftigt, vilket jag läste samma morgon som vi återvände från filmfestivalen i Venedig, och att andelen nederländska filmer som biopubliken ser har ökat med cirka 6 procent, främst bland ungdomar. Detta har skett tack vare en nyskapande strategi som främst går ut på att påpeka för producenterna att de gör filmer för en viss publik - med andra ord en publikinriktad strategi. Därför kan jag inte vara annat än optimistisk i fråga om bevarandet av vår kulturella mångfald i media, och det finns absolut utrymme för ?television utan gränser? och, vilket knappast behöver påpekas, för Europa.
Det som oroar mig är bristen på definition av ett ?verk?. Direktivet ?television utan gränser? ger en negativ definition. Vi vet vad det inte är. Det är inte information, det är inte reklam och det är inte det ena eller det andra. Det produceras av X eller görs av Y. Jag skulle för min del föredra - och jag tror att vissa av dem som arbetar i branschen också gör det - att veta vad det är. Det kanske skulle göra det enklare att reda ut den debatt som pågår i Frankrike och i andra europeiska länder om s.k. dokusåpor. Problemet är gränsdragningen för audiovisuella verk. Vissa verk är mycket lätta att definiera, såsom dokumentärer eller filmer, men inte alla. Jag vet inte hur man skall definiera dokumentärsåpor och det är ett allvarligt bekymmer.
Herr talman! Det grundläggande problemet i denna audiovisuella debatt är för närvarande att vi inte vågar definiera den kvalitet vi vill försvara. När vi exempelvis talar om europeiska verk inbegriper vi fullständigt löjliga pratshower, under förevändningen att de är europeiska produktioner. Så länge vi inte vågar definiera vad ett verk är, - och där har Geneviève Fraisse rätt - med andra ord vad det är vi vill försvara, kommer våra tv-bolag inte att kunna försvara europeisk produktion och europeiska verk i Europa, eftersom det saknas lämpliga instrument.
I detta sammanhang bevittnar vi därför inför en större politisk drabbning som äger rum i Förenta staterna, där det föreligger ett dödläge mellan kongressen och den ansvariga myndigheten, och vi ser det i Europa genom de allvarliga problem som finns i Förenade kungariket och problemen i Italien som många av er känner till. Jag vill dock inte att ni skall tro att de ändringsförslag som jag och Volcic har lagt fram, i vilka vi uppmanar parlamentet och kommissionen att dra en gräns, ett direktiv, i linje med vad som dessutom godkändes av parlamentet i november, enbart har dikterats av italienska förhållanden. Detta är helt klart ett avsevärt mycket större problem som berör hela Europa: det är en fråga om civilisation. Om vi vill ha en gemenskap som bygger på liberala principer är detta en av de första punkterna som vi måste reglera, i en frihetlig anda och med respekt för alla åsikter.
Herr talman, fru kommissionär, mina damer och herrar! Jag tackar speciellt Perry för hans betänkande, eftersom han med eftertryck kräver en översyn av direktivet om television men med målsättningen att just den kulturella mångfalden i Europa måste bevaras och främjas i en tid då tekniken flyter samman. Innehållet är dock inte längre enbart beroende av mediet television utan präglas på samma sätt av många andra tekniska medier. Om vi vill bevara mångfalden måste vi finna vägar som leder fram till gemensamma regler på det här området, regler som respekterar olika krav, låt vara på ett något annorlunda sätt.
Jag skall ta upp två frågor, och den första är mångfalden på medieområdet. Vi har uttalat oss här i parlamentet med eftertryck, senast den 10 november 2002, för ett starkare stöd och bistånd för mediemångfalden i Europa och emot en överväldigande mediekoncentration. Jag skulle vilja pressa kommissionen att ta fasta på denna omröstning och göra relevanta ansträngningar för att presentera de resultat vi har bett om. Ändringsförslag 10 som framlagts i dag kan Gruppen för Europeiska folkpartiet (kristdemokrater) och Europademokraterna dock inte ställa sig bakom eftersom det endast nämner ett instrument, nämligen direktivet. Vi kan bara nå resultat på området om både medlemsstaternas och Europeiska unionens behörigheter bringas i en lämplig och ändamålsenlig jämvikt. Därför behöver vi av skäl som har med mediemångfalden att göra en lösning liknande den vi krävde i vår resolution i november.
Herr talman, fru kommissionär! Vi har nu hört många svar på hur direktivet om television kan tillämpas. Men vi har också hört frågor och jag menar att vi både måste och bör genomföras vissa förändringar. Vi måste utan reservationer säkerställa de grundläggande principerna, som åtagandet att skydda mediernas kulturella mångfald för att upprätthålla yttrandefrihet, åsiktsmångfald, pluralism, kreativitet och rätten till fri tillgång till information. Radio- och tv-verksamhet i allmänhetens tjänst måste utföra sitt bildningsuppdrag, och jag anser att kvoten kan höjas för sändningar av europeiska produktioner och verk skapade av oberoende producenter. Det är ett önskemål jag själv kan skriva under på. Men det måste finnas klara, praktiska och hanterbara definitioner av vad som avses med europeiska verk och oberoende producenter.
Mina damer och herrar, jag anser att den europeiska audiovisuella industrin framför allt måste vara en kvalitetsindustri. Som tvåbarnsmamma letar jag naturligtvis efter barnprogram och tecknade filmer så att de skall kunna se program som inte skadar dem känslomässigt eller är skadliga för minderåriga. Många gånger finner jag dock att programmen för de allra minsta är mycket våldsammare än dem jag själv vill se. Jag minns att jag som barn många gånger hörde de vuxna säga att de ansåg att tecknade serier som Bambi eller Pinocchio inte var lämpliga för oss och nu är de programmen det absolut mest etiska vi kan hitta.
Herr talman! I en av det konstitutionella fördragets artiklar omformuleras Europas kulturella dimension och denna konstitutionella grundval uttrycker en tydlig politisk ståndpunkt, nämligen att den europeiska kulturen utgör en grundläggande del av den europeiska ekonomiska och sociala modellen, som är nödvändig för att fullborda Europeiska unionens politiska projekt. Det är vår skyldighet att som ledamöter i Europaparlamentet omsätta denna konstitutionella formulering i en aktiv och effektiv politik.
Jag anser att vi tar ett steg i den riktningen genom betänkandet om kulturindustrin. Vi har vidgat vår politik på ett övergripande plan med vissa viktiga medgivanden som rör villkoren för de europeiska medborgarnas produktion och konsumtion av kulturella produkter och tjänster. Vi har under utarbetandet av detta betänkande och i den dialog som förts med alla ledamöter i utskottet för kultur, ungdomsfrågor, utbildning, medier och idrott - och jag måste tacka dem för det - visat vilken central betydelse skapandet och upphovsmännen har som en grundläggande källa till mervärde för kulturprodukterna. Vi har tagit hänsyn till kulturens viktiga ekonomiska dimension i dag, dess roll i regioners och städers ekonomiska utveckling, dess bidrag till BNP och på sysselsättningsområdet. Vi har konstaterat de revolutionerande förändringar som de nya teknikerna medfört i många av kulturindustrins branscher, till exempel när det gäller musik, tryckalster och den audiovisuella sektorn. Vi har utförligt diskuterat betydelsen av de europeiska produkternas konkurrenskraft gentemot dem som kommer från andra länder i världen, liksom snedvridningen i den internationella handeln och det nära sambandet mellan kulturarv och turism. De europeiska medborgarna konsumerar miljontals skivor och böcker; de köper miljontals bio- och konsertbiljetter varje år. Allt detta ingår i deras kulturella kosthållning, och de formar på detta sätt sin profil och sin kulturella identitet.
Dessutom förstärker utvidgningen Europas kulturella dimension tillsammans med mångfalden. Den inre marknaden växer. Upphovsmännens verk måste passera många hinder, till exempel problem med bristfälliga distributions- och marknadsföringsnät och den utbredda piratkopieringen för att finna ett sätt att nå den europeiska allmänheten. Det vi strävar efter är det europeiska mervärdet, och det gäller även för de tusentals små och medelstora företag som verkar i de olika branscherna. För att göra det möjligt att ta itu med allt detta har vi utarbetat en rad förslag till kommissionen. De är många men jag skall endast kommentera tre.
Det är synd, men vi förstår inte alltid den ekonomiska betydelsen av den europeiska kulturindustrin. Jag talar om det audiovisuella området, musiken och förlagsverksamheten. Enligt en utredning som genomfördes 2001 om möjligheterna till sysselsättning inom detta område var uppskattningsvis 4,8 miljoner människor anställda inom skapande industrier i vid mening, vilket motsvarar 3,1 procent av arbetskraften i Europeiska unionen. Enbart den europeiska audiovisuella sektorn sysselsätter direkt mer än 1 miljon medborgare. Utöver att bidra till mångfalden bidrar kulturindustrin därmed också i stor utsträckning till ekonomin.
Ni känner alla till Mediaprogrammet och det arbete vi utför för filmen. Men visste ni till exempel att förlagen de senaste åren har fått stöd för 1 300 översättningar inom ramen för programmet Kultur 2000 i syfte att uppmuntra litterär översättning? Visste ni att en stor del av strukturfonderna används för att utveckla kulturindustrin? I den svenska staden Hultsfred, till exempel, har Europeiska regionala utvecklingsfonden därför samfinansierat projekt som syftar till att utveckla musikindustrin. Sedan dess har staden blivit Sveriges rockhuvudstad! Som ni ser kan EU-stödet leda till en verklig gemensam och koncentrerad utveckling av kulturindustrin. Ni kräver faktiskt i ert betänkande ett meddelande om strukturfonderna och kulturen, ett meddelande som kommer att belysa denna typ av åtgärder.
Jag skulle också vilja betona att vi sedan 2002 även har utvecklat experimentåtgärder som syftar till att stödja musik- och bokindustrin. Vi har exempelvis projektet för att utveckla exporten av europeisk musik utanför vår kontinent. Mina damer och herrar! Ni kan alltså konstatera att dessa kulturindustrier endast stöds av Europeiska unionens program och åtgärder. Jag skulle vilja tillägga att vi snart kommer att få ett unikt tillfälle att förstärka denna åtgärd. Det blir när vi diskuterar en förlängning av programmen Media och Kultur och den nya generationens program. Vi måste därför, med parlamentets hjälp, planera för en mycket systematisk åtgärd, så att kreativiteten inom denna sektor främjar den ekonomiska och kulturella mångfalden och därmed våra europeiska rötter.
Jag vill avslutningsvis betona det tryckta ordets betydelse, och särskilt den regionala dagspressen. Det är den som bäst tryggar den språkliga och kulturella mångfalden och samtidigt den som är mest förbisedd i unionens kulturpolitik. Det är av grundläggande vikt att kommissionen, när den upprättar sin grönbok, slutligen lägger fram förslag till aktivt stöd för denna sektor, som även är grundläggande för mångfalden. I samma anda måste kommissionen lägga fram förslag för oss till särskilda åtgärder för att bekämpa mediekoncentrationen.
Å andra sidan blir det också alltmer nödvändigt att begränsa kommersialiseringen av kulturen. Ni kanske minns att ett av världens bästa museer, som ägs av en av våra medlemsstater, för några år sedan hyrde ut salarna när museet hade stängt - salar där mänsklighetens mest värdefulla verk ställdes ut - för bröllop och andra sociala evenemang. Detta var ett deprimerande och alarmerande exempel. I Europeiska unionen måste den ekonomiska exploateringen av kulturarv vara förenligt med dess historiska och konstnärliga värdighet.
Herr talman, fru kommissionär, mina damer och herrar! Allra först skulle jag vilja uttrycka min uppskattning för det utmärkta initiativet av Zorba. Vi har haft ett bra samarbete och genom en enkät försökt få mer insikt i hur det går till inom kulturindustrin. Det är tydligt att det finns utrymme för förbättringar, inte minst på europeisk nivå. Kulturindustrin har när allt kommer omkring en mycket stor ekonomisk betydelse och rymmer många arbetstillfällen. Av den anledningen vill jag insistera på att kulturen skall ges en mer framträdande roll i strukturfonderna - särskilt små och medelstora företag kan dra nytta av detta. Kultur är dock även ett uttryck för vår nationella identitet. I ett enat och inom kort utvidgat Europa är det mycket viktigt att vi är medvetna om denna kulturella mångfald. Museer på alla slags områden försöker göra sitt i det här avseendet, men tyvärr hindras de i de flesta europeiska länder av de ibland orimliga försäkringspremier de måste betala för att försäkra de verk som skall ställas ut. Detta ger museerna i de länder där så inte är fallet ett betydande försprång när särskilt viktiga utställningar skall arrangeras. Jag anser att detta är en tydlig form av konkurrenssnedvridning som måste stoppas. Detta tvingar mig att uppmana kommissionen att kartlägga skillnaderna i skadeståndsregler i de nuvarande och blivande medlemsstaterna för att därefter lägga fram ett förslag om bättre harmoniserade regler. 
Under dessa omständigheter är det mycket farligt att använda termer som industri, marknad och mervärde som om vi talade om bilar eller apelsiner. Givetvis kommer en viss oro över den kulturella mångfalden flera gånger till uttryck i betänkandet. Men det är inte denna oro som bestämmer innehållet, det gör i stället oron över att de europeiska konstmarknaderna har förlorat en betydande del av världsmarknaden och över att Europeiska unionen ännu inte har utvecklat sin förmåga att göra affärer med kulturtillgångar. Företagsfusioner anses vara farliga, inte därför att de leder till monopolistisk kontroll, utan därför att de innebär en fara för insynen på marknaden. Piratkopieringen fördöms, men inte som stöld av ett intellektuellt arbete, utan därför att den leder till ett betydande inkomstbortfall, vilket inverkar på framtida investeringar.
Herr talman, mina damer och herrar! Jag kan inte annat än tacka föredraganden för det utmärkta arbete hon har gjort, som är mycket noggrant och detaljerat. För det första uppskattade jag principerna, de värden som utgör grunden för själva betänkandet, med andra ord behovet av att erkänna att kulturen har en framskjuten roll i den europeiska konstitutionen. Mottot ?förenat i mångfalden? har verkligen bara en innebörd om det tolkas i ljuset av den rikedom och den mångfald i fråga om identiteter och kulturella och historiska rötter som är själva hjärtat i vår europeiska identitet.
Alltför ofta varken uppskattas eller utnyttjas dock det europeiska kulturarvet, trots att det utan tvivel utgör ett fält med stor potential, inte minst ur en ekonomisk synvinkel. Jag håller till fullo med om att det är nödvändigt att specificera en omfattande studie som syftar till att fastställa en europeisk plan för kulturbranschen samt den kulturella produktionen och verksamheten och, därefter, också genomföra en ordentlig inventering av det europeiska artistiska och kulturella arvet. Detta skulle vara ett steg framåt jämfört med tidigare. Helt nyligen förklarade kommissionen att den varken hade instrument eller kompetens och förvisade därmed kulturen till ett helt och hållet nationellt ansvar.
Jag skall sluta med att rikta uppmärksamheten på några viktiga punkter i betänkandet: för det första den sänkta momsen på musikprodukter, som skall öka försäljningen och under mellantiden minska handeln med piratkopior, för det andra att unga artister skall uppmärksammas mer, både vad gäller utbildning och lansering, och för det tredje och sista de ökade investeringarna på europeisk nivå och fler regler, som inte minst skall stödja den europeiska kulturverksamheten ekonomiskt, till exempel genom möjligheten att dra av återinvesterade vinster.
Herr talman! Betänkandet av min vän Zorba erbjuder oss ännu ett viktigt tillfälle att inse den betydelse som utvecklandet av kulturindustrin har för Europeiska unionens ekonomiska och politiska mål och att fundera över våra förpliktelser på europeisk, nationell och lokal nivå. Dess bidrag när det gäller Lissabonmålen är obestridligt. Förutom att skapa rikedom och arbetstillfällen främjar kulturindustrin av naturen initiativ och innovation - värdefulla faktorer för den europeiska ekonomins konkurrenskraft. Dess utvecklande kan även bidra särskilt till att motverka isolering, genom att utveckla lokalsamhällen, med utnyttjande av deras komparativa fördelar, och kan enkelt kombineras med utvecklande och främjande av turism.
Jag skulle även vilja påpeka att kulturindustrin omfattar sektorer som kan erbjuda sysselsättningstillfällen särskilt för personer som är drabbade av arbetslöshet, såsom unga skapare eller kvinnor, liksom personer med funktionshinder. Jag håller därför med föredraganden om att strukturfondernas kulturella bidrag bör användas, i synnerhet nu när halvtidsutvärderingen av programperioden 2000-2006 skall genomföras, så att vi kan vidta kompletterande och korrigerande åtgärder, såsom att främja yrkesutbildning och naturligtvis utbildning på högre nivå, eftersom den i många länder, såsom mitt eget, Grekland, är otillfredsställande.
Herr talman, mina damer och herrar! Flera journalister har talat med mig om att Plenum Aktuell, sammanfattningen av våra debatter på tyska språket, på sista tiden har visat sig vara särskilt bristfällig. Den tyska texten innehåller varken måndagens debatt om Basel II eller debatten om resultatet av konventet, vilken många ansåg vara historisk. Fram till klockan 11.00 i förmiddags fanns det inga rapporter alls, något som verkar ha att göra med presstjänstens omorganisation. Det här bådar inte gott för kvaliteten på rapporteringen av våra debatter. Jag vore tacksam om ni, herr talman, skulle vilja göra relevanta efterforskningar.
Herr talman! Det tillhör god sed i Europaparlamentet att enskilda parlamentariker kan begära kontroll av omröstningsresultatet. Det kan faktiskt hända att en talman - och vi utgår ifrån att alla talmän och vice talmän har god överblick - ibland frågar om en kontroll är vad parlamentarikern vill ha. Men tidigare hade vi ändringsförslag 4, när så många ledamöter bad om att resultatet skulle kontrolleras, och jag tycker inte att det var riktigt av er att förbigå deras begäran. Jag tycker liksom tidigare att detta ändringsförslag är framträdande och ber er att genomföra kontrollen.